<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/dvb-i-specifikace-televize-internet"/>
    <meta property="og:site_name" content="Cnews.cz"/>
    <meta property="article:published_time" content="2019-11-18T00:00:55+00:00"/>
    <meta property="og:title" content="Internetová televize má vlastní standard. DVB-I může do světa"/>
    <meta property="og:description" content="DVB-T/C/S mají sourozence. Jsou dokončeny první specifikace nového formátu DVB-I, který má za cíl standardizovat televizní vysílání přes internet."/>
  </head>
  <body>
    <article>
      <h1>Internetová televize má vlastní standard. DVB-I může do světa</h1>
      <address><time datetime="2019-11-18T00:00:55+00:00">18 Nov 2019</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <p>Experti z DVB Projectu dokončili první specifikace nového formátu DVB-I, který má za cíl standardizovat televizní vysílání přes internet podobně, jako se to děje u satelitu (DVB-S/S2), kabelovky (DVB-C) nebo pozemního příjmu (DVB-T/T2). Vývoj byl překvapivě rychlý, <a href="https://www.cnews.cz/dvb-i-skupina-cm-i-internetova-televize">k oznámení DVB-I</a> totiž došlo teprve loni.</p>
      <p>DVB-I myslí na televizi šířenou v pouze v síti poskytovatele internetu (<a href="https://www.cnews.cz/tagy/iptv/">IPTV</a>) i univerzální šířenou přes libovolnou linku (<a href="https://www.cnews.cz/tagy/ott/">OTT</a>). Díky standardizaci by mohlo odbavování <a href="https://www.cnews.cz/televize-pres-internet-velke-srovnani-ceskych-iptv/2/">desítky českých internetových televizí</a> probíhat jednotně a divákům by pro jejich příjem stačil jediný přijímač. A nemusel by to být jen další set-top box, ale klient DVB-I může být ryze softwarový, tedy jako aplikace pro mobily, počítače, web či chytré televizory. A takovou aplikaci nemusí připravit jen provozovatel televize, ale mohly by vznikat i nezávislé přehrávače třetích stran.</p>
      <figure>
        <iframe src="https://www.youtube.com/embed/xgVIsavkyR8" width="696" height="392" data-service="Youtube" scrolling="no"/>
      </figure>
      <p>Na DVB-I jsou navázány i další standardy jako DVB-DASH, který specifikuje přenosy s adaptivním datovým tokem, jenž se bude přizpůsobovat internetovému připojení. U „slabého signálu“ se tak obraz a zvuk nebudou rozpadat, ale poběží jen v horším rozlišení (jako to funguje u automatické kvality na YouTubu). Součástí DASHe je mimochodem také <i>low latency mode</i>, díky němuž se internetová televize nebude zpožďovat za jinými přenosy DVB. To je dnes velký problém, IPTV/OTT mohou za DVB-T zaostávat o desítky sekund, možná i minuty.</p>
      <p>Součástí je též MPEG Common Encryption pro ochranu přenosu před piráty a možnost vysílat EPG a HbbTV. S tím je úzce spojena také funkce pro distribuci videa na požádání (různé archivy / zpětné zhlédnutí či videotéky). Takový typ obsah půjde přes DVB-I šířit v rámci hlavního přehrávače, případně se otevřena jiná (k tomu určená) aplikace.</p>
      <p>Momentálně se dokončuje ještě další spřízněná technologie DVB-mABR, která by měla televizím výrazně odlehčit internetové pásmo díky zavedení multicastu. U něj by se například 1000 diváků sledujících jeden televizní kanál neposílalo 1000 stejných streamů, ale pouze jediný.</p>
      <p>Kdy se DVB-I dočkáme v praxi, je ve hvězdách. DVB Project předpokládá, že první společnosti se začnou s novým standardem seznamovat ještě před koncem roku. Kdo vše bude novinku zavádět, bychom se mohli dozvědět v březnu na DVB Worldu 2020. Do té doby prý bude hotový i open source klient pro příjem televize.</p>
      <p>Zdroj: <a href="https://www.dvb.org/news/first-dvb_i-specification-approved-and-published">DVB.org</a></p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/tmobile-planet-a-akvizice-opticky-internet"/>
        <a href="https://www.cnews.cz/nvidia-hdmi-vrr-adaptivni-obnovovani-g-sync-compatible-televize-uvedeni-ovladace-firmware-lg"/>
        <a href="https://www.cnews.cz/internet-arpanet-50-narozeniny"/>
        <a href="https://www.cnews.cz/cetin-mapa-dslamu-nejblizsi-ustredna/"/>
        <a href="https://www.cnews.cz/ceske-drahy-wifi-338-vozu-listopad-2019"/>
      </related>
    </article>
  </body>
</html>