<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/kako-je-majami-hit-ni-iz-cega-stvorio-jednu-od-najuzbudljivijih-nba-ekipa/342807"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Kako je Majami Hit ni iz čega stvorio jednu od najuzbudljivijih NBA ekipa"/>
    <meta property="og:description" content="Erik Spelstra napravio sjajan tim od igrača odbačenih od drugih klubova"/>
  </head>
  <body>
    <article>
      <h1>Kako je Majami Hit ni iz čega stvorio jednu od najuzbudljivijih NBA ekipa</h1>
      <h2>Erik Spelstra napravio sjajan tim od igrača odbačenih od drugih klubova</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <b>NBA liga je od početka sezone već ponudila dosta zanimljivih priča, pozitivnih i negativnih, a najljepše su do sada ispričali Finiks Sans i Majami Hit. Ove dve ekipe najlepše su iznenađenje ovogodišnjeg takmičenja u najjačoj košarkaškoj ligi na svetu, a o obe se se može napisati puno toga. I dok je Finiks napravio dobar posao ovog leta kada su doveli neke dobre veterane, Majami je sada samo napravio dodatni iskorak u sjajnoj politici vođenja kluba koji već godinama praktikuju Pet Rajli i društvo.</b>
      </p>
      <p><b>Rajli</b> je jedan od onih likova koji će ostati upamćeni u košarkaškoj istoriji. On pleni pažnju svojim izgledom, uvek u skupim odelima i pomno sređene frizure, ali puno više svojim uspesima – <b>Rajli</b> je jedini čovek na svetu koji je osvojio NBA naslov kao igrač, pomoćni trener, trener i direktor kluba. Uz sve to, uvek je bio spreman da se prilagodi onome što se traži od njega, pa smo gledali kako vodi Šoutajm Lejkerse, ali i Njujork Nikse koji su uvek bili spremni da se potuku. Upravo ta moć prilagođavanja donela je Majamiju i sjajan ulazak u sezonu te lepu budućnost u godinama koje dolaze.</p>
      <p>Naime, <b>Rajli</b> je oduvek bio poznat kao funkcioner koji ne veruje u stvaranje ekipe preko drafta. Uvek je bio spreman da trejduje svoje draft pikove pouzdajući se u gradnju ekipe kroz dovođenje iskusnih igrača i oživljavanju karijere onim igračima koji nisu uspeli u drugim sredinama, ali ovoga put je promenio mišljenje. Nakon što je <b>Lebron</b> <b>Džejms</b> 2014. odlučio da se vrati u Klivlend, Majami nije napravio niti jednu grešku na draftu, a usput je sve vreme uspevao da ima ekipu koja je u najmanju ruku bila konkurentna za borbu za plej-of pozicije.</p>
      <p>Nakon što je 'Kralj' osvojio dva NBA naslova na Floridi i poželeo da se vrati kući, Majami je ostao sa sasvim solidnom ekipom u kojoj su nositelji bili <b>Dvejn</b> <b>Vejd</b> i <b>Kris</b> <b>Boš</b>, a tu su bili i <b>Luol</b> <b>Deng</b>, <b>Deni</b> <b>Grendžer</b> i još neki veterani. No, igra nije bila dobra, a ni rezultati pa je Rajli shvatio da treba napraviti neke promene. Već te sezone su napravljeni neki dobri pomaci – u rotaciju je ubačen <b>Tajler</b> <b>Džonson</b>, u novembru te godine je u klub došao <b>Hasan Vajtsajd </b>nakon što je bio odbačen od drugih klubova, a u februaru 2015. Majami je spremno dao dva pika prve runde kako bi doveo <b>Gorana</b> <b>Dragića</b> iz Finiksa. <b>Rajli</b> i trener <b>Erik</b> <b>Spelstra</b> su jednostavno shvatili da im treba jedan iskusan plejmejker u takvoj ekipi.</p>
      <figure>
        <img src="https://mozzartsport.com/upload/CKEditor/18.11.2019/2019-11-01T002254Z_772140258_NOCID_RTRMADP_3_NBA-MIAMI-HEAT-AT-ATLANTA-HAWKS.JPG"/>
      </figure>
      <p>Majami je 2014/2015 propustio plej-of, ali prava stvar se dogodila na draftu kada su kao 10. pika uzeli <b>Džastisa</b> <b>Vinsloua</b>, a krađu drafta su napravili kada su 46. izborom uzeli <b>Džoša</b> <b>Ričardsona</b>. Njih dvojica su u svojoj ruki sezoni pokazali da će na njih i te kako moći da se računa, ali sezonu 2015/201 su izneli veterani – <b>Kris</b> <b>Boš</b>, <b>Goran</b> <b>Dragić</b>, <b>Luol</b> <b>Deng</b>, <b>Dvejn</b> <b>Vejd</b>, <b>Džo</b> <b>Džonson</b> (koji je došao u klub za vreme sezone) i <b>Hasan</b> <b>Vajtsajd</b> koji je već pokazao da se radi o centru koji i te kako ima mesta u NBA ligi. Majami je sezonu završio s bilansom 48-34, a u plej-ofu je ispao u drugom krugu od Filadelfije i to u sedmoj utakmici serije.</p>
      <p>U leto 2016. <b>Rajli</b> je napravio velike stvari. Nije mario za negativni imidž kada je odbio da dâ veliki novac <b>Dvejnu</b> <b>Vejdu</b> koji je, za vreme <b>Lebrona</b> <b>Džejmsa</b> pristajao na manje ugovore, pa se sada želeo naplatiti. <b>Rajli </b>je <b>Vejdu</b> bio spreman da dâ pristojan ugovor, ali ne onakav kakav je najbolji igrač u istoriji Hita želeo, pa je rastanak bio neizbežan. <b>Vejd </b>je otišao u rodni Čikago, a Majami je osim bez njega ostao i bez <b>Krisa</b> <b>Boša,</b> koji je zbog krvnog ugruška morao da prekine karijeru. Uz to, Majami te godine nije imao ni pik prve runde jer su ga poslali u Klivlend kada je <b>Lebron</b> <b>Džejms</b> dolazio u klub.</p>
      <p>To nije smetalo <b>Rajliju</b>. <b>Dragiću</b>, <b>Vajtsajdu</b>, <b>Tajleru</b> <b>Džonsonu</b>, <b>Vinslou</b> i <b>Ričardsonu</b> je priključio igrače koji su na neki način bili odbačeni u drugim klubovima. U Majami si stigli <b>Džejms Džonson</b>, <b>Dion</b> <b>Vejters</b> i <b>Vejn</b> <b>Elington</b>, a svi su odmahivali glavom kada su videli šta <b>Rajli</b> radi. Teško je od takvih igrača napraviti dobru ekipu, osim ako nisi jedan od najboljih trenera na svetu, kao što je to <b>Erik</b> <b>Spelstra</b>, a svakako pomaže i činjenica da celi Majami ima jedan ratnički štih koji pomaže svim igračima da isplivaju, samo ako su spremni na treninge i odricanja. Naime, poznato je da je <b>Rajli</b>, kada je preuzeo ulogu u <b>Hitu</b>, tražio i dobio odrešene ruke da složi klub po svojim razmišljanjima, a to je i napravio. Svi igrači moraju da poštuju neka pravila ponašanja, treninzi su jako teški kroz celu sezonu, a fizička priprema i kondicija su osnova svakog rada. Igrači moraju redovno da mere nivo masnoća u telu, nije čudno ni da pri kraju sezone imaju mukotrpne treninge, ali zato su svi u stanju da 'lete' terenom svih 48 minuta u sve 82 utakmice, a oni koji prihvate takav režim, spremni su da postignu puno više nego se to od njih očekivalo.</p>
      <figure>
        <img src="https://mozzartsport.com/upload/CKEditor/18.11.2019/2019-11-01T000822Z_633623058_NOCID_RTRMADP_3_NBA-MIAMI-HEAT-AT-ATLANTA-HAWKS.JPG"/>
      </figure>
      <p>Tako je bilo i s gorenavedenom grupom momaka koji su izneli sezonu 2016/2017 gde je Majami imao omer 41-41 i malo im je nedostajalo da uđu u plej-of. S ovakvom ekipom to je bio ogroman uspeh, a Hit je te sezone bio ekipa koju su svi rado gledali jer su igrali lepršavo u napadu i čvrsto u obrani.</p>
      <p><b>Rajli</b> je nanjušio da ima dobru ekipu, ali da mu još malo nedostaje, pa je odlučio da bude aktivan na tržištu. Prvo je na draftu 2017. kao 14. pika uzeo centra <b>Bema</b> <b>Adebaja</b>, a onda se Majami spominjao u gotovo svim poslovima, odnosno trejdovima u NBA ligi. Međutim, <b>Rajli </b>nije želeo da se odrekne mladih igrača koje su klubovi tražili. Pričalo se kako je Boston bio spreman da dâ nekoliko pikova prve runde za <b>Vinsloua</b>, a <b>Ričardsona</b> su mnogi tražili. No, obojica su ostala u Hitu, a <b>Rajli</b> je ekipi koja je u prethodnoj sezoni napravila lep rezultat doveo još <b>Kelija</b> <b>Olinika</b>. Tekom sezone 2017/2018. usledilo je pomirenje <b>Rajlija</b> i <b>Vejda</b> i povratak <b>Dvejna </b>u Majami, a ta ekipa je sezonu završila s bilansom 44-38 te je u plej-ofu ispala u prvoj rundi, opet od Filadelfije.</p>
      <p>Na draftu 2018. Majami je opet bio bez pika prve runde kojeg je poslao u Finiks u onom trejdu za <b>Dragića</b>, a <b>Rajli</b> je bio neočekivano miran tekom leta. Doduše, nije ni imao puno prostora jer je morao da da bogate ugovore igračima koji su prethodnih sezona u Hitu spasili karijeru, a ionako je cela prošla sezona bila u znaku oproštaja <b>Vejda</b> od košarke. Majami je bio nešto lošiji nego godinu ranije, sa 39-43 bili su 10. na Istoku, a <b>Rajli </b>je opet bio jako aktivan u pregovorima s mnogim igračima. Posebno je želeo da dovede <b>Džimija</b> <b>Batlera</b>, ali nikako nije želeo da se odrekne <b>Ričardsona</b> koji je lani bio najbolji strelac ekipe, a zanimljivo je kako je čak osam igrača imalo dvocifrenu sezonu.</p>
      <p>I onda – finalna tačka. <b>Rajli</b> je ovog leta ipak uspeo da dovede Batlera, ali 6. jula ove godine se u Majamiju dogodilo dosta toga. U poslu za <b>Batlera</b> <b>Rajli</b> se ipak odrekao <b>Ričardsona</b> i poslao ga u Filadelfiju, a da bi sve moglo da funkcioniše unutar seleri kepa, u Portland je poslao <b>Hasana</b> <b>Vajtsajda</b>. Morao je <b>Rajli</b> u toj celoj priči da žrtvuje pik prve runde na draftu 2023, ali se to ispostavilo kao mala cena. Pogotovo kada se u celu priču uključe dva nova igrača – <b>Tajler</b> <b>Hiro</b>, koji je izabran kao 13. pik na draftu, te <b>Kendrik</b> <b>Nan</b>, verovatno najlepša NBA priča ove sezone. On na draftu 2018. nije izabran, proveo je prošlu sezonu u G-ligi u ekipi <b>Santa</b> <b>Kruz</b> <b>Voriorsa</b>, a kako je Majami poznat po tome da dosta daje pažnju igračima iz G-lige, onda su ga oni tamo i zapazili te ga doveli na Floridu. A početak ove sezone im je dao do znanja da su i te kako pogodili.</p>
      <figure>
        <img src="https://mozzartsport.com/upload/CKEditor/18.11.2019/2019-10-24T025024Z_863105916_NOCID_RTRMADP_3_NBA-MEMPHIS-GRIZZLIES-AT-MIAMI-HEAT.JPG"/>
      </figure>
      <p>Dolazak <b>Batlera</b> je bio pun pogodak, jer jedan takav igrač, koji je veliki radnik i uvek spreman da dâ maksimum na treninzima, je pravo lice za Majami. To se pokazalo i kada je <b>Batler </b>na prvi trening uoči početka sezone došao nekoliko sati pre ostalih igrača što je sve ostale 'poguralo' da i oni daju sve od sebe. Doduše, i <b>Batleru</b> treba Majami jer, bez obzira što se radi o odličnom igraču, on ipak ima 'istoriju bolesti' iza sebe. Iz Čikaga je otišao nakon svađe u svačionici, u Minesoti se gadno posvađao s mladim zvezdama <b>Karl</b>-<b>Entoni</b> <b>Taunsom</b> i <b>Endrjuom</b> <b>Viginsom</b>, a niko u Filadelfiji nije pustio suzu za njih kada je potpisao za Majami.</p>
      <p>Verovatno te stvari zna i <b>Batler</b> koji naprosto uživa u Majamiju. Podredio se ekipi pa puca najmanje šuteva (12,8 po utakmici) od svoje treće sezone (2012/2013), praktično prve prave jer je u prve dve malo igrao. Prosek poena mu je na 18,4, ali zanimljivo je da ima uverljivo najviše asistencija (7,2) u karijeri, a ovo mu je najbolja sezone i po ukradenim loptama (2,8). U skokovima (5,8) je bio bolji u sezoni (2016/2017) kada ih je imao 6,2.</p>
      <p>Iako je <b>Rajli</b> želo da dovede još jednu zvezdu ovog leta, na kraju je ispalo dobro što Majami nema prostora u seleri kapu da bi to tako jednostavno izveo. Jer ekipa igra odlično i s omerom 8-3 su trenutno druga ekipa na Istoku. Mladi igrači su preuzeli odgovornost – <b>Nan</b> je proseku od 17,8 poena, 3,2 asistencije, 2,5 skoka i 1,6 ukradenih lopti; <b>Adebajo</b> je na 13,9 poena, 10,6 skokova, 4,6 asistencija te po 1,5 blokada i ukradenih lopti; <b>Hiro</b> s klupe ubacuje 13,3 poena i ima 4,5 skokova te 2,1 asistencije; a posebna su priča nominalni plejmejkeri. <b>Spelstra</b> je već lani počeo da koristi <b>Vinsloua </b>na 'jedinici', a ove godine je odlučio da on bude startni plejmejker. Malo zato jer je to želeo da isproba, malo jer je <b>Dragić</b> bio na izlaznim vratima. Iako je bilo puno onih koji nisu verovali da to može uspeti, brojke su pokazale suprotno. <b>Vinslou</b> je na proseku od 13,8 poena, osam skokova i 4,8 asistencija, a Dragić uživa u ulozi šestog igrača. Slovenac igra sjajno i ima prosek od 16,1 poen, 5,1 asistencija i 3,4 skoka po utakmici. Dodajte tu <b>Olinika</b> (7,7 poena, 4,8 skokova, 1,7 asistencija, 1,3 ukradene) te Majersa <b>Leonarda</b> (7,4 poena i 4,2 skoka) i <b>Dankana</b> <b>Robinsona</b> (9,7 poena, 2,4 skoka) i dobili ste rotaciju Majamija za ovu sezonu.</p>
      <p>A u toj rotaciji se jasno vidi kako je Rajli složio ekipu kroz draft, razvoj igrača i dobro vođene poslove. Dva startera – <b>Vinslou</b> i <b>Adebajo</b>, kao i jedan od ključnih igrača s klupe, <b>Hiro,</b> uzeta su na draftu. <b>Nan </b>je pokupljen svima ispred nosa, a slična je priča i s <b>Robinsonom</b> koji takođe nije izabran na draftu 2018, pa ga je Majami prvo potpisao na two-way ugovor, a zatim pretvorio u regularnog igrača ekipe. <b>Leonard</b>, još jedan starter, došao je iz Portlanda u trejdu za <b>Vajtsajda </b>za kojeg smo već rekli da mu je Majami spasao karijeru nakon što je on već igrao u Kini i Libanu. Na <b>Leonarda</b> niko nije obraćao pažnju, ali ga je <b>Spelstra </b>pretvorio u regularnog startera. Ključni igrač u dovođenju <b>Batlera</b> je bio <b>Džoš</b> <b>Ričardson</b>, kojeg je Majami pokupio u drugoj rundi drafta, tako da se može reći kako su svi u petorci produkt dobrog rada klupske uprave.</p>
      <p>A uprava, odnosno <b>Rajli</b>, sigurno sa zadovoljstvom gleda u sledeće razdoblje, pogotovo u leto 2021. Tada Majami neće imati pik prve runde, kojeg su dali kada su dovodili <b>Dragića</b>, ali će se osloboditi ugovora <b>Džejmsa</b> <b>Džonsona</b>, <b>Diona</b> <b>Vejtersa</b> i <b>Kelija</b> <b>Olinika</b>. <b>Dragiću</b> ugovor izlazi sledećeg leta, od svih mladih igrača 2021. novi ugovor treba da daju samo Nanu, pa će <b>Rajli</b> imati prostora za dovođenje neke nove zvezde. Iako bi se vrlo lako moglo da se dogodi da u ekipi ima dovoljno svojih zvezda i da mu ne treba niko sa strane.</p>
      <figure>
        <img src="https://mozzartsport.com/upload/CKEditor/18.11.2019/8.%20Nata%C5%A1a%20Bekvalac.jpg"/>
      </figure>
      <p><b>Piše</b>: <i>Emir FULURIJA</i><br/><b>Foto</b>: <i>Reuters</i></p>
    </article>
  </body>
</html>