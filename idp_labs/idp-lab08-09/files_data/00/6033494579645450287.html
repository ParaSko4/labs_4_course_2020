<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/nowi-policjanci-na-opolszczyznie-25-funkcjonariuszy-slubowalo-w-poniedzialek-na-sztandar-w-komendzie-wojewodzkiej-policji-w/ar/c1-14588479"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Nowi policjanci na Opolszczyźnie. 25 funkcjonariuszy ślubowało w poniedziałek na sztandar w Komendzie Wojewódzkiej Policji w Opolu"/>
    <meta property="og:description" content="25 nowych policjantów ślubowało we wtorek na sztandar i tym samym wstąpiło w szeregi opolskiej policji. Akty ślubowania wręczył nadinspektor Jarosław Kaleta, komendant wojewódzki policji w Opolu."/>
  </head>
  <body>
    <article>
      <h1>Nowi policjanci na Opolszczyźnie. 25 funkcjonariuszy ślubowało w poniedziałek na sztandar w Komendzie Wojewódzkiej Policji w Opolu</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Sławomir Draguła</a></address>
      <p>
        <b>25 nowych policjantów ślubowało we wtorek na sztandar i tym samym wstąpiło w szeregi opolskiej policji. Akty ślubowania wręczył nadinspektor Jarosław Kaleta, komendant wojewódzki policji w Opolu.</b>
      </p>
      <p>W poniedziałek w sali imienia insp. Witolda Ludwikowskiego w Komendzie Wojewódzkiej Policji w Opolu, miało miejsce ślubowanie nowych policjantów.</p>
      <blockquote>To 25 osób, które zasilą wkrótce prawie wszystkie opolskie jednostki - informuje podkomisarz Karol Brandys z Komendy Wojewódzkiej Policji w Opolu.</blockquote>
      <p>Adepci w czwartek (21 listopada) rozpoczną sześciomiesięczne szkolenie w Szkole Policji w Katowicach. Tam zdobywać będą wiedzę teoretyczną i praktyczną m.in. z zakresu przepisów prawa czy taktyk i technik interwencji. Będą także doskonalić swoje umiejętności strzeleckie.</p>
      <p>W tym roku w szeregi opolskiej policji wstąpiło już 131 osób. Opolski garnizon ma jeszcze około 90 wakatów. Kolejne przyjęcie zaplanowane jest na grudzień.</p>
      <blockquote>Na naszej stronie internetowej można znaleźć informacje o przebiegu procedury rekrutacyjnej, warunkach, jakie trzeba spełnić by zostać policjantem oraz wymaganych dokumentach rozpoczynających dobór - mówi Karol Brandys. - Takie dokumenty można teraz składać w dowolnej jednostce powiatowej policji 7 dni w tygodniu, o każdej porze.</blockquote>
      <p>Żeby zostać policjantem trzeba przejść skomplikowaną procedurę doboru, która do łatwych nie należy. To m.in. test wiedzy, sprawności fizycznej, psychologiczny oraz rozmowa kwalifikacyjna.</p>
      <p>I okazuje się, że wielu kandydatów w poszczególnych etapach nie uzyskuje wystarczającej liczby punktów. Dlatego formacja cały czas zachęca do składania podań.</p>
      <p>Jak przekonują ludzie kierujący formacją, inwestycje, czy wzrost wynagrodzeń są już zauważalne i otwierają perspektywy dla nowo przyjętych funkcjonariuszy.</p>
      <p>Mundurowy, który idzie na szkółkę, zarabia teraz 2287 zł na rękę. Po powrocie i skierowaniu do jednostki, z najniższym stopniem i bez żadnego wcześniejszego doświadczenia zawodowego, posterunkowy zarabia teraz 3198 zł. Jeśli osoba taka wcześniej gdzieś pracowała, dostaje dodatek za wysługę lat i zarabia więcej.</p>
      <p>Policjanci otrzymują też m.in. trzynastą pensję, mundurówkę, zwrot kosztów dojazdu (jeśli pracują poza miejscem zamieszkania), nadgodziny płatne w 100 procentach, a także <a href="https://gratka.pl/praca/lodz#utm_medium=alz&amp;utm_source=nto.pl&amp;utm_campaign=artykul">wcześniejsze emerytury</a>.</p>
    </article>
  </body>
</html>