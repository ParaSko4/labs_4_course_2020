<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/nie-zyje-burmistrz-ozimka-jan-labus-mial-56-lat/ar/c1-14587485"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Nie żyje burmistrz Ozimka Jan Labus. Miał 56 lat"/>
    <meta property="og:description" content="Burmistrz Ozimka zmarł w niedzielę wieczorem, 17 listopada 2019 r."/>
  </head>
  <body>
    <article>
      <h1>Nie żyje burmistrz Ozimka Jan Labus. Miał 56 lat</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Mirela Mazurkiewicz</a></address>
      <p>
        <b>Burmistrz Ozimka zmarł w niedzielę wieczorem, 17 listopada 2019 r.</b>
      </p>
      <p>- Ta wiadomość była dla nas dużym szokiem. Pan burmistrz od tygodnia przebywał na zwolnieniu lekarskim, ale nie spodziewaliśmy się takich wieści - mówi Zbigniew Kowalczyk, wiceburmistrz Ozimka.</p>
      <p>Jan Labus zmarł wczoraj o godzinie 23.00. - Jest nam ciężko, ale musimy pozbierać się i pracować normalnie, bo gmina musi funkcjonować - mówi wiceburmistrz Ozimka.</p>
      <figure>
        <img src="https://d-pt.ppstatic.pl/k/r/1/84/9a/5dd24d2fa3717_p.jpg?1574083207"/>
      </figure>
      <p>Burmistrz zmarł po długiej chorobie. W ostatnich dniach jego stan nagle się pogorszył. Jan Labus miał 56 lat.</p>
      <p>Jan Labus budził kontrowersje, ale miał też ogromne poparcie społeczne. Był burmistrzem przez trzy kadencje, a jesienią ubiegłego roku rozpoczął czwartą.</p>
      <p>Najpierw rządził gminą w latach 2002 – 2010. Po ośmiu latach na stanowisku miał kadencję przerwy. Wyjechał wtedy do pracy za granicę. Jesienią 2010 roku nie stanął do wyborów, ponieważ miał kłopoty z prawem. Chodziło o kierowanie pojazdem pod wpływem alkoholu, za które został skazany.</p>
      <p>Nie odebrało mu to jednak sympatii wyborców. Jesienią 2014 roku, po jednej kadencji przerwy, ponownie został burmistrzem, zastępując na tym stanowisku Marka Korniaka. Jan Labus wygrał wybory w pierwszej turze i to znaczną przewagą głosów.</p>
      <p>- Cieszę się, że społeczność naszej gminy obdarzyła mnie takim dużym zaufaniem – mówi wtedy w rozmowie z nto Jan Labus.</p>
      <p>W kadencji 2014-2018 burmistrz ponownie został skazany za jazdę po alkoholu. I tu scenariusz się powtórzył, bo kłopoty samorządowca z prawem nie przeszkodziły mu po raz kolejny wygrać w cuglach.</p>
      <p>Był typem "brata łaty", stąd brało się jego ogromne poparcie. – Ludzie potrafili zaczepić go na ulicy i prosić o załatwienie jakiejś sprawy, albo przychodzili do niego do urzędu. On nie był jak typowy urzędnik, raczej taki swój chłop. Zawsze cierpliwie słuchał i szukał rozwiązania problemu, nawet gdy człowieka pierwszy raz na oczy widział – mówi jedna z jego współpracownic.</p>
      <p>Sympatię zyskiwał tym, że nie zaszywał się w zaciszu gabinetu, ale potrafił wyjść do ludzi, porozmawiać jak równy z równym. To wyróżniało go na tle innych włodarzy gminy.</p>
    </article>
  </body>
</html>