<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376958/birlikte-kazanacagiz"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T00:30:00+00:00"/>
    <meta property="og:title" content="Birlikte kazanacağız!"/>
    <meta property="og:description" content="Saadet Partisi İstanbul İl Başkanlığı’nın 5’incisini gerçekleştirdiği halkla kucaklaşma programı Ataşehir’de gerçekleştirdi."/>
  </head>
  <body>
    <article>
      <h1>Birlikte kazanacağız!</h1>
      <h2>Saadet Partisi İstanbul İl Başkanlığı’nın 5’incisini gerçekleştirdiği halkla kucaklaşma programı Ataşehir’de gerçekleştirdi.</h2>
      <address>
        <time datetime="2019-11-18T00:30:00+00:00">18 Nov 2019, 00:30</time>
      </address>
      <p>Saadet Partisi İstanbul İl Başkanı Dr. Abdullah Sevim, “16 milyon İstanbulluyla el ele vereceğiz. Omuz omuza yürüyeceğiz. Hep birlikte başaracak, birlikte kazanacağız” dedi.</p>
      <p>Saadet partisi İstanbul İl Başkanlığı, İstanbul’un 39 ilçesinde gerçekleştireceği halkla kucaklaşma programının 5’incisini Ataşehir’de gerçekleştirdi. Saadet Partisi İstanbul İl Başkanı Dr. Abdullah Sevim, İl Başkan yardımcıları Selman Yücel ile Yaşar Kangel, Saadet Partisi Ataşehir İlçe Başkanı Adem Boz’un da iştirak ettiği programa, mahalle muhtarları, STK temsilcileri ve çok sayıda Ataşehirli katıldı.</p>
      <h3>FABRİKA KAPATARAK İŞSİZLİK NASIL ÖNLENECEK?</h3>
      <p>Programda konuşan Saadet Partisi İstanbul İl Başkanı Dr. Abdullah Sevim, Türkiye’nin iyi yönetilmediğini ifade ederek, “Bugün ekonomide, sağlıkta, eğitimde, tarımda, hayvancılıkta, sosyal hayatta, şehircilikte neresinden bakarsak bakalım ülkemizin iyi yönetilmediğini görüyoruz. Ekonomik göstergeler gerçeği yansıtmıyor. Aile kurumu her geçen gün saldırıya uğruyor. İnsanlarımız yoksulluk sebebiyle intihar eder hale geldi. Eğitimimiz milli değil. Hayvan ithal etmesek kurban bile kesemiyoruz. Genç işsizlik rekor kırdı. Bunun karşılığında ise yeni yeni vergilerle muhatap oluyoruz. Var olan fabrikalarımız dahi satılıyor. Söyleyin bana, fabrikaları kapatarak, üretmeden ekonomik sıkıntıların, işsizliğin önüne nasıl geçilecek?” diye konuştu.</p>
      <h3>ÜMİTSİZ DEĞİLİZ, ÇÜNKÜ SAADET PARTİSİ VAR!</h3>
      <p>türkiye’nin Saadet Partisi’ne ihtiyacı olduğunu da belirten Sevim, “Denizde damla misali anlattıklarım ülkemizin durumunu ortaya koyuyor. Ancak ümitsiz değiliz. Çünkü biz varız. Saadet Partisi var. Biz bu sorunların üstesinden, geçmişte olduğu gibi, bugün de geliriz. İşte geçtiğimiz günlerde gerçekleştirdiğimiz büyük kongremiz de bunun ilk büyük işaret fişeği idi. 20 yeni politika kurulu oluşturuyoruz. Bunlar adeta gölge kabine gibi çalışacak. Kadrolarımızı yeniledik, güçlendirdik. Bu kongre ile kesin bir şekilde ortaya koyduk ki biz, sadece iktidarın alternatifi değiliz. Doğal çözüm biziz! 82 milyon müsterih olsun. Sabretsin. İlk seçimlerde iktidara geleceğiz” diye konuştu.</p>
      <h3>İSTANBUL’LA BİRLİKTE KAZANACAĞIZ</h3>
      <p>Saadet Partisi İstanbul Teşkilatı olarak da çalışmalarına hız vereceklerinin altını çizen Sevim, “3 Kasım’da Genel Merkezimiz gibi İstanbul teşkilatı olarak biz de yepyeni bir sürece girdik. Çok daha aktif, çok daha heyecanlı, çok daha büyük çalışmalara imza atacağız. 16 milyon İstanbulluyla el ele vereceğiz. Omuz omuza yürüyeceğiz. Hep birlikte başaracak, birlikte kazanacağız. Saadet Partisi’nin büyük iktidar yürüyüşünü İstanbul’dan başlatacağız.” dedi.</p>
      <h3>SALLANAN KOLTUKLARINI DÜŞÜNDÜKLERİ KADAR İSTANBUL’U DÜŞÜNMÜYORLAR!</h3>
      <p>İstanbul’daki deprem tehlikesine de değinen Saadet Partisi İstanbul İl Başkanı Dr. Abdullah Sevim, “İstanbul depreminin üzerinden 20 sene geçti. Ancak gereken adımlar atılmadı. Atılsaydı bugün bu riski konuşuyor olmazdık. Bugün İstanbul’da 1 milyon 170 bin konut var. Bunların 788 bini depremden önce inşa edilmiş. Marmara Denizi’nde 30 yıl içerisinde 7’den büyük bir depremin olma ihtimali yüzde 65. Beklenen deprem 7,5 büyüklüğünde olursa binaların neredeyse 4’te 1’i yıkılacak. Yolların yaklaşık 3’te 1’i kapanacak. Kaç kişinin hayatını kaybedeceğini düşünmek bile ürkütücü. Yardımlar nasıl yapılacak, enkaz altındaki vatandaşlarımız nasıl kurtarılacak, sonrasında insani yardımlar nasıl sağlanacak düşünmesi bile ürkütücü. Bakın 7,5 büyüklüğündeki bir depremde 120 milyar liralık bir zarar hesaplanıyor. Bu paradan çok daha azına kentsel dönüşüm ranta kurban edilmeden bitirilebilirdi. Bugün üzülerek ifade ediyorum, İstanbul yıkılırsa Türkiye ayakta duramaz. Ancak birileri sallanan koltuklarını düşündükleri kadar İstanbul’u düşünmüyorlar” şeklinde konuştu.</p>
    </article>
  </body>
</html>