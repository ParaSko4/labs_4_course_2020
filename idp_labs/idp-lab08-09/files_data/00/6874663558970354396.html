<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773888,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="בדרך להשקעה בדן: דיסקונט, ויזל, פתאל, למדן והכשרה"/>
    <meta property="og:description" content="קבוצת המשקיעים תצטרף לבית ההשקעות Value Base וקרן אירופה ישראל ברכישת 40% מחברת התחבורה, עם אופציה לרכישת 10% נוספים. עופר זילביגר, המנכ&quot;ל הנוכחי, צפוי להתמנות ליו&quot;ר משותף יחד עם שמואל רפאלי, היו&quot;ר המכהן. אופיר קרני, סמנכ&quot;ל הכספים של דן, מועמד לתפקיד המנכ&quot;ל"/>
  </head>
  <body>
    <article>
      <h1>בדרך להשקעה בדן: דיסקונט, ויזל, פתאל, למדן והכשרה</h1>
      <h2>קבוצת המשקיעים תצטרף לבית ההשקעות Value Base וקרן אירופה ישראל ברכישת 40% מחברת התחבורה, עם אופציה לרכישת 10% נוספים. עופר זילביגר, המנכ"ל הנוכחי, צפוי להתמנות ליו"ר משותף יחד עם שמואל רפאלי, היו"ר המכהן. אופיר קרני, סמנכ"ל הכספים של דן, מועמד לתפקיד המנכ"ל</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">גולן חזני</a></address>
      <p>דירקטוריון חברת התחבורה דן אישר אתמול להנהלת החברה לחתום על עסקת המכירה של עד 50% ממניותיה, לפי שווי של כ־1.06 מיליארד שקל. קבוצת משקיעים בראשות בית ההשקעות Value Base וקרן אירופה ישראל תרכוש 40% מהמניות, תמורת כ־426 מיליון שקל. הרוכשים יקבלו אופציה להגדיל את חלקם ל־50% מהמניות ומנהלי הקבוצה ינסו לצרף רוכשים נוספים לעסקה.</p>
      <p>הרכישה תבוצע לאחר חלוקת דיבידנד של 60 מיליון שקל לבעלי המניות של דן. כזכור, ביולי חתמה דן על מכירה של 40% מהמניות לקבוצת הרוכשים תמורת כחצי מיליארד שקל, אבל חלוקת הדיבידנד ורכישת חלקו של פנחס רוטנברג בדן, תמורת 135 מיליון שקל, שנחשפה בלעדית ב"כלכליסט", שינתה את סכום העיסקה. רוטנברג היה בעבר נציגה של יצרנית האוטובוסים מאן, שמכרה לדן אוטובוסים ב־100 מיליון שקל בשנים 2009–2010. והחזיק ב־10% ממניות דן.</p>
      <figure>
        <img src="https://images1.calcalist.co.il/PicServer3/2019/11/17/948078/11_l.jpg"/>
        <figcaption>מימין: דוד פתאל, הבעלים של רשת המלונות פתאל; אלי אלעזרא, הבעלים של הכשרה ביטוח והראל ויזל, הבעלים של קבוצת פוקס <br/>צילומים: אוראל כהן, עמית שעל, שוקה כהן</figcaption>
      </figure>
      <p>רשימת המשקיעים שמנהלים משא ומתן מתקדם לרכישת מניות במסגרת העסקה, ושחלקה נחשף כאן לראשונה, כוללת גלריה מכובדת של אנשי עסקים בולטים בשוק ההון. למרבה ההפתעה, בקבוצה פחות גופים מוסדיים ויותר פרטיים.</p>
      <p>בין השמות הצפויים להשתתף בהשקעה מצויים המלונאי המוביל בארץ דוד פתאל, בעלי חברת השילוח אוריין חן למדן ובעלי קבוצת פוקס הראל ויזל. אנשי עסקים נוספים שפועלים סביב קבוצת וליו בייס, שמנוהלת בידי ויקטור שמריך ועידו נויברגר, צפויים להצטרף גם הם לעסקה. הסכומים המדוברים לכל אחד מהמשקיעים הם בין 10־15 מיליון שקל. ההשקעה היא מכספם הפרטי ולא מהחברות הציבוריות שבשליטתם.</p>
      <h3>דיסקונט קפיטל יעמיד הלוואה של 100 מיליון שקל</h3>
      <p>עוד נודע ל"כלכליסט" כי הגוף המוסדי הגדול בעסקה צפוי להיות חברת הכשרה ביטוח, בבעלות אלי אלעזרא, שתשקיע 50 מיליון שקל ותחזיק ב־8%־10% מהיקף העסקה, וכ־4%־5% ממניות דן.</p>
      <p>מוסדי נוסף שמהווה גורם משמעותי ביותר ברכישה הוא דיסקונט קפיטל, זרוע ההשקעות של בנק דיסקונט, המנוהלת בידי הילה חימי. מרכיב ההשקעה של דיסקונט קפיטל במניות הוא קטן, כ־20 מיליון שקל שיקנו לו כ־2% מהמניות. אבל בנוסף היא תעמיד הלוואה של 100 מיליון שקל לטובת עסקת הרכישה. ההלוואה תינתן תמורת שיעבוד כל המניות הנרכשות, כלומר עד 50% ממניות דן, כך שמדובר בעסקה בטוחה יחסית מבחינת דיסקונט קפיטל.</p>
      <figure>
        <img src="https://images1.calcalist.co.il/PicServer3/2019/11/17/948083/12_l.jpg"/>
        <figcaption>הילה חימי, מנכ"לית דיסקונט קפיטל וחן למדן, הבעלים של חברת אוריין <br/>צילום: רמי זרניגר</figcaption>
      </figure>
      <p>את הרכישה מוביל יאיר אפרתי, מנהל מיזוגים ורכישות בווליו בייס, וחברת אירופה ישראל, בבעלות עופר לינצ'בסקי, לשעבר מנכ"ל רכבת ישראל, שמעון בן חמו, לשעבר מנכ"ל חברת המים מקורות וברי בר ציון, לשעבר מנכ"ל רשות השידור. אלה צפויים להרכיב את חברת הניהול של השותפות הרוכשת ויצורפו לדירקטוריון דן.</p>
      <p>עופר זילביגר, המנכ"ל הנוכחי, צפוי להתמנות ליו"ר משותף יחד עם שמואל רפאלי, היו"ר המכהן. ל"כלכליסט" נודע עוד כי אופיר קרני, המשמש כסמנכ"ל הכספים של דן כיום, עשוי להתמנות לתפקיד המנכ"ל עם השלמת הרכישה.</p>
      <h3>הרוכשים ינסו להנפיק את דן תוך שלוש שנים</h3>
      <p>בשוק העריכו כי הקבוצה הרוכשת קונה את המניות במחיר שקרוב לערכן המלא. דן מחזיקה בעתודות קרקע, שחלקן עומד למכירה. עד היום קיבלה החברה סובסידיות נכבדות מהממשלה. זו תהיה הפעם הראשונה שבה תצא דן לדרך עסקית עצמאית, עם בעלי מניות מנוסים בשוק ההון, שינסו להוביל אותה לרווחיות ולהנפיק אותה תוך שלוש שנים.</p>
      <p>קבוצת הרוכשים צפויה להמשיך את תהליכי ההתייעלות בחברה, שעיקר פעילותה היא הפעלת אוטובוסים, נדל"ן וכניסה לתחום ההתפלה. דן מסיעה 14 מיליון נוסעים בחודש בגוש דן, מחזיקה צי של 1,300 אוטובוסים ומעסיקה 2,600 עובדים. החברה מצויה בבעלות עובדיה וחברי דן. כיום, מנכ"ל החברה הוא עופר זילביגר, שצפוי להמשיך ולכהן בדירקטוריון החברה. הכנסות חברת התחבורה עומדות על כ־2 מיליארד שקל בשנה והרווח הנקי שלה מוערך ב־70 מיליון שקל. לחברה חוב של כמיליארד שקל.</p>
      <p>נכסי המקרקעין של דן כוללים מרכזי שירות וחניונים לשעבר, אותם הפכה החברה לפרויקטים מובילים בתחום המגורים, המסחר והנדל"ן המניב. כמו כן, החברה רכשה מ־IDE לפני כחצי שנה את חלקה במתקן ההתפלה בשורק תמורת חצי מיליארד שקל, בכניסה ראשונה שלה לתחום.</p>
    </article>
  </body>
</html>