<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-nirmohi-akhara-not-file-review-petition-on-ayodhya-ram-temple-verdict-2855400.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T00:13:12+00:00"/>
    <meta property="og:title" content="अयोध्या फैसले पर निर्मोही अखाड़ा नहीं दायर करेगा पुनर्विचार याचिका"/>
    <meta property="og:description" content="अखिल भारतीय श्रीपंच रामानंदीय निर्मोही अखाड़ा के पंचों की रविवार (17 नवंबर) को अयोध्या शाखा में बैठक हुई। अखाड़े के सरपंच एवं उच्चतम न्यायालय में अखाड़े के अधिकृत पक्षकार महंत रामचन्द्राचार्य महाराज की..."/>
  </head>
  <body>
    <article>
      <h1>अयोध्या फैसले पर निर्मोही अखाड़ा नहीं दायर करेगा पुनर्विचार याचिका</h1>
      <address><time datetime="2019-11-18T00:13:12+00:00">18 Nov 2019, 00:13</time> by <a rel="author">हिन्दुस्तान संवाद,अयोध्या</a></address>
      <p>अखिल भारतीय श्रीपंच रामानंदीय निर्मोही अखाड़ा के पंचों की रविवार (17 नवंबर) को अयोध्या शाखा में बैठक हुई। अखाड़े के सरपंच एवं उच्चतम न्यायालय में अखाड़े के अधिकृत पक्षकार महंत रामचन्द्राचार्य महाराज की अध्यक्षता में हुई बैठक में सभी पंचों ने शीर्ष न्यायालय के फैसले पर खुशी जताई। अखाड़े की ऐतिहासिक परंपरा का सम्मान करने के लिए सभी न्यायाधीशों के प्रति भी कृतज्ञता ज्ञापित की।</p>
      <p>बैठक में लिए गए निर्णयों की जानकारी देते हुए जयपुर, राजस्थान के महंत रामसुरेश दास राधे बाबा ने कहा कि अदालत ने अखाड़े की ऐतिहासिक परम्परा का न केवल सम्मान किया है, बल्कि अखाड़े को निर्माण एवं प्रबंधन में महत्वपूर्ण भूमिका अदा करने के लिए केंद्र सरकार को बोर्ड ऑफ ट्रस्ट में प्रतिनिधित्व प्रदान करने के लिए आदेशित भी किया है। उन्होंने बताया कि अदालत ने अपने आदेश के 925 पृष्ठ पर पैरा नंबर 804 में स्पष्ट किया है कि पूरे मुकदमे में निर्मोही अखाड़ा की उपस्थिति ऐतिहासिक रूप से थी।</p>
      <p>
        <a href="https://www.livehindustan.com/national/story-ayodhya-review-petition-aimplb-member-devided-in-two-groups-2855384.html">
          <b>अयोध्या मसले पर रिव्यू पिटीशन को लेकर मुस्लिम पक्ष दो फाड़</b>
        </a>
      </p>
      <p>वहीं दूसरी ओर, अयोध्या मामले पर उच्चतम न्यायालय के फैसले पर विचार करने के लिए रविवार (17 नवंबर) को लखनऊ में मुमताज कॉलेज में हुई ऑल इंडिया मुस्लिम पर्सनल लॉ बोर्ड की बैठक में मतभेद उभर आए। 51 सदस्यों वाली वर्किंग कमेटी की बैठक में 35 से 40 सदस्यों के शामिल होने की बात अधिकारिक तौर पर कही गई। मगर, इनमें से कई सदस्य पुनर्विचार याचिका दायर करने और मस्जिद के लिए दी जा रही पांच एकड़ जमीन कबूल न करने के रुख से असहमत थे।</p>
      <p>बैठक की अध्यक्षता बोर्ड के अध्यक्ष मौलाना सैयद राबे हसनी नदवी ने की। खुद अध्यक्ष मौलाना राबे हसनी नदवी ने बैठक के अंत में अपने अध्यक्षीय संबोधन में इशारे-इशारे में अपने दिल की बात कह डाली। उन्होंने कहा कि पिछले 70 वर्षों से हम इस मसले में फंसे हुए हैं। अब हमें हर पहलू को मद्देनजर रखते हुए आगे की सोचनी चाहिए।</p>
    </article>
  </body>
</html>