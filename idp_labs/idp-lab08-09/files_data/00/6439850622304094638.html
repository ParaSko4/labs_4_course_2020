<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461516/%e0%a6%a4%e0%a7%87%e0%a6%b2%e0%a6%9a%e0%a6%be%e0%a6%b2%e0%a6%bf%e0%a6%a4-%e0%a6%ac%e0%a6%bf%e0%a6%a6%e0%a7%8d%e0%a6%af%e0%a7%81%e0%a6%a4%e0%a6%95%e0%a7%87%e0%a6%a8%e0%a7%8d%e0%a6%a6%e0%a7%8d%e0%a6%b0-%e0%a6%8f%e0%a6%96%e0%a6%a8-%e0%a6%b8%e0%a6%b0%e0%a6%95%e0%a6%be%e0%a6%b0%e0%a7%87%e0%a6%b0-%e0%a6%95%e0%a6%be%e0%a6%81%e0%a6%a7%e0%a7%87-%e0%a6%b8%e0%a6%ac%e0%a6%9a%e0%a7%87%e0%a7%9f%e0%a7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="তেলচালিত বিদ্যুতকেন্দ্র এখন সরকারের কাঁধে সবচেয়ে ভারি বোঝা!"/>
    <meta property="og:description" content="রশিদ মামুন ॥ তেলচালিত বিদ্যুতকেন্দ্র এখন সরকারের কাঁধে সবচেয়ে ভারি বোঝা হয়ে দাঁড়িয়েছে। গ্রীষ্মের নির্দিষ্ট কয়েক দিন ছাড়া এসব বিদ্যুতকেন্দ্র আর তেমন চালাতেই হয় না। কিন্তু এর পরও বিদ্যুত কেন্দ্রগুলোয় ক্যাপাসিটি পেমেন্ট ঠিকই পরিশোধ করতে হচ্ছে। এতে দিনের পর দিন ভর্তুকি বাড়ছে। কেন এসব বিদ্যুতকেন্দ্র ..."/>
  </head>
  <body>
    <article>
      <h1>তেলচালিত বিদ্যুতকেন্দ্র এখন সরকারের কাঁধে সবচেয়ে ভারি বোঝা!</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <ul>
        <li>ভর্তুকিতে বছরে ২০ হাজার কোটি টাকা গচ্চার আশঙ্কা</li>
      </ul>
      <p>রশিদ মামুন ॥ তেলচালিত বিদ্যুতকেন্দ্র এখন সরকারের কাঁধে সবচেয়ে ভারি বোঝা হয়ে দাঁড়িয়েছে। গ্রীষ্মের নির্দিষ্ট কয়েক দিন ছাড়া এসব বিদ্যুতকেন্দ্র আর তেমন চালাতেই হয় না। কিন্তু এর পরও বিদ্যুত কেন্দ্রগুলোয় ক্যাপাসিটি পেমেন্ট ঠিকই পরিশোধ করতে হচ্ছে। এতে দিনের পর দিন ভর্তুকি বাড়ছে। কেন এসব বিদ্যুতকেন্দ্র নির্মাণ করা হলো এখন সেটাই বড় প্রশ্ন হয়ে দেখা দিয়েছে। এতে বছরে অন্তত ২০ হাজার কোটি টাকা গচ্চা যাওয়ার আশঙ্কা করা হচ্ছে।</p>
      <p>অভিযোগ রয়েছে ’১৫ ও ’১৬ সালের গ্রীষ্মে কয়েকদিন বিদ্যুতের সঙ্কট দেখা দেয়। সে সময় বিদ্যুতের লোডশেডিং অসহনীয় হলে পরিকল্পনার বাইরে গিয়ে বিদ্যুত বিভাগ ৩ হাজার মেগাওয়াটের তেল চালিত বিদ্যুত কেন্দ্র নির্মাণের উদ্যোগ নেয়। এখন বিদ্যুত খাতে ভর্তুকি আর লোকসান বৃদ্ধির এই কারণকে এই এখন সিদ্ধান্ত হিসেবেই দেখা হচ্ছে। উদ্যোক্তাদের কেউ কেউ বলছেন, তখন বিদ্যুত বিভাগের শীর্ষ পর্যায়ের ব্যক্তিরা ডেকে নিয়ে কেন্দ্র নির্মাণের প্রস্তাব দেন। খুব দ্রুতগতিতে তিন হাজার মেগাওয়াটের বিদ্যুত কেন্দ্র নির্মাণের কার্যাদেশ দেয়া হয়। যেসব বিদ্যুতকেন্দ্রর বেশিরভাগই বাণিজ্যিক উৎপাদন শুরু করেছে। যদিও চাহিদা না থাকায় ওসব কেন্দ্র চালাতে হচ্ছে না।</p>
      <p>বিদ্যুত সচিব ড. কায়কাউস সম্প্রতি একটি সেমিনারে বলেছেন, সরকার লোকসান হ্্রাসে ডিজেলভিত্তিক বিদ্যুত কেন্দ্রের উৎপাদন বন্ধ রেখেছে। এতে ইউনিটপ্রতি বিদ্যুতের উৎপাদন খরচ কমে এসেছে বলেও দাবি করেন সচিব। বিদ্যুত সচিবের এই বক্তব্যের সত্যতা মেলে পাওয়ার গ্রিড কোম্পানির সঞ্চালনের পরিমাণ ও বাংলাদেশ বিদ্যুত উন্নয়ন বার্ডের দৈনিক উৎপাদন বিবরণীতেও। দেখা গেছে শুধু ডিজেল নয় চাহিদা না থাকায় ফার্নেস অয়েলচালিত বিদ্যুত কেন্দ্রও বন্ধ রাখা হয়েছে।</p>
      <p>সংশ্লিষ্টরা বলছেন, চাহিদা না থাকায় বিদ্যুত কেন্দ্র বন্ধ রাখা হবে এটা স্বাভাবিক। কিন্তু কতটুকু চাহিদার বিপরীতে কতটুকু উৎপাদন ক্ষমতা রাখা হবে সেই হিসাবে বিদ্যুত বিভাগ ভুল করেছে। বিশেষ করে পাওয়ার সিস্টেম মাস্টার প্ল্যান অগ্রাহ্য করে কতিপয় ব্যক্তির ইচ্ছায় যাচ্ছে তাই ভিত্তিতে বিদ্যুতকেন্দ্র নির্মাণ করায় বড় ক্ষতির মুখে পড়েছে বিদ্যুত খাত। এতে দেশের উৎপাদন ক্ষমতা চাহিদার সঙ্গে অসামাঞ্জস্যপূর্ণ হয়ে গেছে। যার মাসুল গুনতে হবে আগামী ১৫ বছর।</p>
      <p>বিদ্যুত বিভাগের পদস্থ এক কর্মকর্তা নাম প্রকাশ না করার শর্তে জানান, সম্প্রতি প্রধানমন্ত্রীর কার্যালয় থেকে এসব কেন্দ্র নির্মাণ নিয়ে প্রশ্ন তোলা হয়েছে। তিনি বলেন, এসব কেন্দ্র তো চলছেই না, ইতোমধ্যে আবার দেশের দীর্ঘ মেয়াদী পরিকল্পনার নতুন বড় বিদ্যুতকেন্দ্র উৎপাদনে এলে এসব কেন্দ্রের আর প্রয়োজনই পড়বে না।</p>
      <p>বাংলাদেশ এনার্জি রেগুলেটরি কমিশনের (বিইআরসি) এক হিসাব বলছে, ’১৬ সালে দেশে তেলচালিত বিদ্যুত কেন্দ্রের মোট পরিমাণ ছিল তিন হাজার ৬৯২ মেগাওয়াট। যা মোট বিদ্যুত উৎপাদনের ৩০ শতাংশ। কিন্তু পাওয়ার সিস্টেম মাস্টার প্ল্যানে তেলচালিত বিদ্যুত কেন্দ্রের পরিমাণ হতে হবে মোট বিদ্যুত উৎপাদনের ১০ শতাংশ। ’১৯-র এই চিত্র আরও ভয়াবহ। এখন দেশে সাত হাজার ৪৪৪ মেগাওয়াটের তেলচালিত বিদ্যুত কেন্দ্র রয়েছে, যা মোট বিদ্যুত উৎপাদনের ৩৭ ভাগ। পরবর্তী বছরগুলোর দিকে তাকালে দেখা যায় ’২৪ সাল নাগাদ কিছু বিদ্যুতকেন্দ্র অবসরে যাওয়ায় তা ২০ ভাগে নেমে আসবে। তবে তখনও ৬ হাজার ৫৮৭ মেগাওয়াটের তেলচালিত বিদ্যুত কেন্দ্র থেকে যাবে। যে কেন্দ্রগুলো আসলে বছরের গুটিকয় দিন ছাড়া চালানোরও আর প্রয়োজন পড়বে না।</p>
      <p>বিইআরসির এক সদস্য বলেন, হয়ত সব মিলিয়ে গ্রীষ্মে ১০ দিন তীব্র লোডশেডিং হবে। বিদ্যুতের চাহিদা বেড়ে যাওয়ায় এটি হওয়াই স্বাভাবিক। কিন্তু এর জন্য কি আমরা নতুন করে বিদ্যুত কেন্দ্র নির্মাণ করব না, ১০ দিন সহ্য করবা! তিনি বলেন, যেহেতু আমাদের সম্পদের সীমাবদ্ধতা রয়েছে তাই আমি মনে করি সহ্য করাই উচিত। তিনি বলেন, এতে দু’দিক থেকে ক্ষতি হয়েছে। একটি হচ্ছে দেশের অভ্যন্তরীণ উৎস থেকে ঋণ নিয়ে এসব কেন্দ্র নির্মাণ করা হয়েছে। এখন এই বিনিয়োগ অলস পড়ে রয়েছে। অন্যটি হচ্ছে এসব কেন্দ্র বসিয়ে রেখে সরকারকে অর্থ দিতে হচ্ছে। অর্থাৎ ব্যাংক থেকে ঋণ নিয়ে এসব কেন্দ্র নির্মাণ না করা হলে এই অর্থ অন্য উৎপাদনশীল খাতে ব্যয় করা যেত। অন্যদিকে সরকার যদি ভর্তুকির অর্থের যোগান না দিত তাহলে এই অর্থ অন্য উন্নয়ন কর্মকা-ে ব্যয় করা সম্ভব হতো।</p>
      <p>তেলচালিত বিদ্যুতকেন্দ্র কেন সরকারের কাঁধে বোঝা- সে সম্পর্কে বলা হচ্ছে বিদ্যুতকেন্দ্র চলুক, না চলুক সরকারকে এর জন্য নির্দিষ্ট পরিমাণ অর্থ পরিশোধ করতে হয়। আইন অনুযায়ী সরকার এই অর্থ দিতে বাধ্য। এই অর্থ দিয়েই কোন বিনিয়োগকারী তার লগ্নিকৃত অর্থ তুলে আনে। যাকে ক্যাপাসিটি পেমেন্ট বলা হয়। সাত বছরের যে ক্যাপাসিটি পেমেন্টের হিসাব তা এখন রীতিমতো আঁতকে ওঠার মতো অঙ্কে এসে দাঁড়িয়েছে। দেখা গেছে ’১৪ সালে ইউনিটপ্রতি ক্যাপাসিটি পেমেন্ট ছিল ১ দশমিক ৯৮ টাকা। সে বছর মোট ক্যাপাসিটি পেমেন্ট দেয়া হয়েছিল সাত হাজার ৫৩৪ কোটি টাকা। আর চলতি বছর ’১৯-এ এসে তা দাঁড়িয়েছে ১৫ হাজার ৫১৫ কোটিতে। এখন ইউনিটপ্রতি ক্যাপাসিটি পেমেন্ট বেড়ে দাঁড়িয়েছে দুই দশমিক ৫১ টাকায়। আগামী বছর এই অঙ্ক দাঁড়াবে ২০ হাজার ৩১ কোটি টাকা। তখন ইউনিটপ্রতি ক্যাপাসিটি পেমেন্টে বেড়ে দাঁড়াবে ২ দশমিক ৯৪ টাকা। এর মাঝের বছরগুলোয়ও ক্যাপাসিটি পেমেন্টের অঙ্ক একেবারে কম নয়। ’১৪ সালে সাত হাজার ৫৬০ কোটি, ’১৬-তে আট হাজার ৬৪৩ কোটি, ’১৭-তে ১০ হাজার ১০ কোটি, ’১২-তে ১২ হাজার ২শ’ কোটি টাকা ক্যাপাসিটি পেমেন্ট গুনতে হয়েছে।</p>
    </article>
  </body>
</html>