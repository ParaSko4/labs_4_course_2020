<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773899,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="ראש עיריית קרית ביאליק לקבלנים: &quot;אל תיגשו למכרז מחיר למשתכן, לא אתן היתרי בנייה&quot;"/>
    <meta property="og:description" content="רמ&quot;י פרסמה מכרז ל-450 יח&quot;ד בעיר, שמחציתן במסלול מחיר למשתכן. העירייה טוענת כי הרשות הפרה את הסכם הגג, שקבע כי במקביל ליחידות הדיור ישווקו גם שטחי תעסוקה שלא נכללים במכרז. רמ&quot;י: &quot;כיבדנו את כל ההסכמים&quot;"/>
  </head>
  <body>
    <article>
      <h1>ראש עיריית קרית ביאליק לקבלנים: "אל תיגשו למכרז מחיר למשתכן, לא אתן היתרי בנייה"</h1>
      <h2>רמ"י פרסמה מכרז ל-450 יח"ד בעיר, שמחציתן במסלול מחיר למשתכן. העירייה טוענת כי הרשות הפרה את הסכם הגג, שקבע כי במקביל ליחידות הדיור ישווקו גם שטחי תעסוקה שלא נכללים במכרז. רמ"י: "כיבדנו את כל ההסכמים"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שלומית צור</a></address>
      <p>האם רשות מקרקעי ישראל  "שכחה" את התחייבותה לשיווק קרקעות לתעסוקה בקריית ביאליק, ופרסמה לשיווק רק את יחידות הדיור? לפי מכתב ששיגר בסוף השבוע ראש העירייה אלי דוקורסקי למנהל רמ"י עדיאל שמרון, מסתמן שכן.</p>
      <p>"אני קורא לקבלנים לא לגשת למכרז, כי לא אתן היתרי בנייה ולא אחתום על הסכמי פיתוח" מסר דוקורסקי לכלכליסט. "חבל על הזמן שלהם ועל הכסף שיוציאו בהגשת ההצעה. שרמ"י תעמוד קודם כל בהתחייבות שלה".</p>
      <p>היום (ב') צפוי להיסגר מכרז "לב העיר" שפורסם בספטמבר האחרון, לשיווק 450 יחידות דיור מחציתן במסלול מחיר למשתכן, אלא שלטענת העירייה, רמ"י הפרה את התחייבותה לשווק במקביל ליחידות הדיור גם 11 אלף מ"ר שטחי מסחר ו-74 אלף מ"ר שטחי תעסוקה ומלונאות.</p>
      <p>מדובר בקרקע הממוקמת סמוך לקיריון, על כביש 79, המשמשת בשנים האחרונות כפארק שבו מתקיימים אירועי יום העצמאות, ואזור פיקניק. התוכנית כוללת גם הקמה של בית עירייה חדש והיכל תרבות באותו אזור.</p>
      <figure>
        <img src="https://images1.calcalist.co.il/PicServer3/2018/05/28/820348/4_l.jpg"/>
        <figcaption>אלי דוקורסקי, ראש עיריית קריית ביאליק <br/>צילום: באדיבות עיריית קריית ביאליק</figcaption>
      </figure>
      <p>במכתב לרמ"י, הזכיר דוקורסקי כי במאי 2014 נחתם הסכם גג בין רמ"י לעירייה להקמה ופיתוח של תוכניות למגורים במזרח העיר. מאז התריע דוקורסקי במספר הזדמנויות, כי הסכמי הגג במתכונתם המקורית הם בכייה לדורות, מאחר והם כוללים אלפי יחידות דיור, ללא שטחי תעסוקה ומסחר שיאזנו את קופת העירייה.</p>
      <p>על רקע הביקורת נחתמה לפני שנה תוספת להסכם הגג, אשר מתייחסת בין היתר לתוכנית "לב העיר". אלא שלטענת העירייה, רמ"י פרסמה את חוברת המכרז לשיווק הקרקעות בניגוד לתוספת להסכם הגג, ולהבנות בין הצדדים, שקובעות מפורשות כי רמ"י תשווק את התוכנית על כלל סעיפי התב"ע ותיתן משקל שווה למגורים, מסחר, תעסוקה, ומלונאות.</p>
      <p>"כמו כן הצדדים הסכימו ביניהם כי השיווק יהייה של 11,000 מ"ר שטחי מסחר, 74 אלף מ"ר שטחי תעסוקה, ו-450 יחידות דיור. כאשר ההיתר ל-450 יחידות הדיור ייעשה רק לאחר ש-50% משטחי בניית התעסוקה יושלמו". צוין במכתב.</p>
      <p>"מבלי לקבוע מסמרות האם הדבר מהווה הטעייה של הקבלנים, הרי שכפועל יוצא הקבלנים שיגשו למכרז לא ידעו מה מבוקש מהם, לא יוכלו להיערך כנדרש ולשקלל את הוצאותיהם ואף ייתכן שהשיווק בדרך הזו ירחיק קבלנים אשר יש להם התמחות או התמקצעות יתרה בבנייה רוויית מסחר ותעסוקה", טוען ראש העירייה. </p>
      <figure>
        <img src="https://images1.calcalist.co.il/PicServer3/2018/07/09/831239/1NL.jpg"/>
        <figcaption>עדיאל שמרון, מנהל רשות מקרקעי ישראל <br/>צילום: אוראל כהן</figcaption>
      </figure>
      <p>עוד מציין דוקורסקי במכתב כי "הוראות הסכם הגג וכן התוספת להסכם קובעות כי השיווק ייעשה בתיאום עם העירייה, אך אופן השיווק של חוברת המכרז מלמד שלא כך נעשה, והעירייה מתנגדת לאופן השיווק הנוכחי. הרינו לדרוש כי רמ"י תחזור בה משינוי ההסכם באופן חד צדדי ותיישם את ההסכמות בין הצדדים". דוקורסקי אף הדגיש כי "במידה ותוכנית השיווק לא תשקף את הבנות הצדדים באופן מלא הרי שהעירייה תיאלץ לשקול ולבחון את צעדיה המשפטיים".</p>
      <p>יש לציין כי אם משהו אמור להרתיע את הקבלנים מהשתתפות במכרז, זה לא רק המכתב ששיגר דוקורסקי לרמ"י, והאיומים כי לא ינפיק היתרי בנייה, אלא כוחות השוק וקשיים בשיווק דירות בנויות שהוקמו במסגרת השיווקים הראשונים של הסכם הגג. על פי הסכם הגג שנחתם ב-2014, אמורות להיבנות בקריית ביאליק 7,253 יחידות</p>
      <p>דיור, ועד היום הוקמו 1,500 יחידות דיור - שכבר ענו מזמן על הביקושים לאזור, וכמחצית מהן ממתינות לקונים תקופה ממושכת. הסבר לכך מצוי בעובדה כי עד למימוש הסכם הגג היו מונפקים בממוצע בעיר היתרי בנייה ל-150 יחידות דיור בשנה.</p>
      <p>"רמ"י עושה לעצמה חיים קלים ומשווקת מה שמעניין אותה, שזה מגורים", מוסיף דוקורסקי, "במקום את מה שצריך לעשות כדי להבטיח את האיתנות הכלכלית של העיר- שזה תעסוקה, וזה למרות שהסיכומים איתה היו מפורשים. ולכן אני אומר לקבלנים אל תטרחו, אל תבזבזו זמן וכסף, ואל תיגשו למכרז, כי בגירסה הזאת לא יהיה שום דבר".</p>
      <p>מרשות מקרקעי ישראל נמסר בתגובה: "המכרז המדובר נוסח ואושר על ידי רשות מקרקעי ישראל בעצה אחת עם הרשות המקומית. רשות מקרקעי ישראל מכבדת את כל הסיכומים וההתחייבויות שנטלה על עצמה ובכל מקרה לא תנהל שיג ושיח על ראשי רשויות מעל דפי העיתון".</p>
    </article>
  </body>
</html>