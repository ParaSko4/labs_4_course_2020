<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tripartita-se-chysta-dnes-jednat-o-minimalni-mzde-ci-zemedelstvi/1822264?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T00:06:00+00:00"/>
    <meta property="og:title" content="Tripartita se chystá dnes jednat o minimální mzdě či zemědělství"/>
    <meta property="og:description" content="Praha - Zástupci vlády, odborů a zaměstnavatelů budou dnes jednat o zvyšování minimální mzdy i opatřeních ke zlepšení vzdělávání. Tripartita by se měla zabývat také situací v zemědělství, přípravou výstavby silnic či elektronických neschopenek. Debata se očekává i kolem chystané novely o významné tržní síle."/>
  </head>
  <body>
    <article>
      <h1>Tripartita se chystá dnes jednat o minimální mzdě či zemědělství</h1>
      <address><time datetime="2019-11-18T00:06:00+00:00">18 Nov 2019, 00:06</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zástupci vlády, odborů a zaměstnavatelů budou dnes jednat o zvyšování minimální mzdy i opatřeních ke zlepšení vzdělávání. Tripartita by se měla zabývat také situací v zemědělství, přípravou výstavby silnic či elektronických neschopenek. Debata se očekává i kolem chystané novely o významné tržní síle.</p>
      <p>Tripartita o minimální mzdě diskutovala už před pár měsíci. Na tom, o kolik by se nejnižší výdělek měl od ledna zvýšit, se neshodla. Odbory požadují růst z nynějších 13.350 na 15.000 korun, tedy o 1650 korun. Zaměstnavatelé by přidali nejvýš 700 korun. Ministerstvo práce připravilo návrh tří variant navýšení - o 1150, 1350 a 1650 korun. Pokud se sociální partneři neshodnou, rozhodne kabinet.</p>
      <p>Odboráři a zaměstnavatelé chtějí dnes se zástupci vlády jednat znovu také o zvýšení platů učitelů. Požadují, aby se suma na platy zvedla o 15 procent, jak vláda původně slibovala. Kabinet v navrženém rozpočtu pro příští rok počítá nakonec s růstem částky o deset procent. Odbory a zaměstnavatelé požadují, aby se ve Sněmovně v projednávaném rozpočtu do školství přesunulo pět miliard. Premiér Andrej Babiš (ANO) požadavky odmítl. Uvedl, že předáci i podnikatelé s navrhovaným rozpočtem souhlasili.</p>
      <p>Tripartita by se měla věnovat také boji s kůrovcem či přemnoženými hraboši. Pravidelně jedná i o přípravě velkých dopravních staveb či čerpání peněz z EU.</p>
    </article>
  </body>
</html>