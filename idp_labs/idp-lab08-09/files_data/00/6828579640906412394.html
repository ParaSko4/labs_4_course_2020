<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/sprzet/moto-razr-opinie-polska-cena-orange"/>
    <meta property="og:site_name" content="Telepolis"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="MOTO RAZR tylko w Orange - byliśmy na europejskiej premierze telefonu"/>
    <meta property="og:description" content="18 listopada tego roku byliśmy na europejskiej premierze nowej odsłony telefonu Motorola RAZR. Składana Motka z elastycznym ekranem będzie dostępna w Polsce wyłącznie w sieci Orange. To między innymi z powodu braku slotu na tradycyjną kartę SIM - zginana Motorola wspiera tylko eSIM. "/>
  </head>
  <body>
    <article>
      <h1>MOTO RAZR tylko w Orange - byliśmy na europejskiej premierze telefonu</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">msnet</a></address>
      <p>
        <b>18 listopada tego roku byliśmy na europejskiej premierze nowej odsłony telefonu Motorola RAZR. Składana Motka z elastycznym ekranem będzie dostępna w Polsce wyłącznie w sieci Orange. To między innymi z powodu braku slotu na tradycyjną kartę SIM - zginana Motorola wspiera tylko eSIM. </b>
      </p>
      <p>Nowa <b>Motorola RAZR</b> została dzisiaj zaprezentowana w Londynie. Byliśmy na tym wydarzeniu, dzięki czemu możemy się podzielić z naszymi Czytelnikami kilkoma dodatkowymi informacjami. Smartfon  miał wcześniej swoją premierę w Stanach Zjednoczonych, dzięki czemu poznaliśmy specyfikację tego urządzenia. Po te szczegóły odsyłamy do tamtej wiadomości (link poniżej) oraz do tabeli ze specyfikacją smartfonu.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/sprzet/motorola-razr-premiera-smartfon-z-elastycznym-ekranem"/>
      </related>
      <figure>
        <img src="https://www.telepolis.pl/images/2019/11/motorola-razr-2019-specyfikacja.png"/>
      </figure>
      <h3>Projekt ewoluował do obecnego kształtu</h3>
      <p>Zanim Motorola zdecydowała się na wybór telefonu z klapką, jako formy dla swojego smartfonu, testowane były również inne projekty. Pierwotnie miał to być smartfon rozkładany do formy tabletu, tak jak w przypadku dwóch konkurentów, modeli <b>Huawei Mate X</b> i <a href="https://www.telepolis.pl/telefony/samsung/galaxy-fold"><b>Samsung Galaxy Fold</b></a>. Stwierdzono jednak, że użytkownicy akceptują rozmiary współczesnych smartfonów, ale woleliby je zmieścić do kieszeni. Stąd pomysł na sięgnięcie po klasyczną Motorole RAZR i stworzenie jej nowoczesnej wersji. <b>Stary i nowy RAZR wchodzą na rynek w momencie, kiedy rynek potrzebuje innowacji.</b></p>
      <related>
        <h4>Zobacz:</h4>
        <a href="https://www.telepolis.pl/artykuly/testy-sprzetu/samsung-galaxy-fold-cena-opinie-recenzja-wrazenia"/>
      </related>
      <figure>
        <img src="https://www.telepolis.pl/images/2019/11/motorola-razr-2019-porownanie-z-innymi.jpg"/>
      </figure>
      <p>Składany ekran Motoroli RAZR wykonany jest z polimeru, który <i>nie tłucze się i nie rysuje</i> (gdy klapka jest zamknięta). W obu połówkach telefonu znajdują się akumulatory - ten w dolnej części ma większą pojemność. Energii w nich zgromadzonej powinno wystarczyć na cały dzień używania telefonu, naładować je będzie można z użyciem szybkiego ładowania <b>TurboCharge 15 W</b>.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/sprzet/realme-x2-pro-snapdragon-855-plus-ekran-90-hz-supervooc-50w-zakupy-polska"/>
      </related>
      <figure>
        <img src="https://www.telepolis.pl/images/2019/11/motorola-razr-2019-forma-zamknieta.jpg"/>
      </figure>
      <p>Zawias w składanej Motoroli został wykonany ze stali nierdzewnej. Pod miejscem zgięcia wyświetlacza znajduje się kawałek metalu, który wypycha ekran podczas otwierania, dzięki czemu nie widać linii zgięcia, jak w produkcie Samsunga. Sam ekran po rozłożeniu telefonu nie jest idealnie płaski - kąt między obiema połówkami to <b>178 stopni</b>. Jeśli się ktoś uprze, to zauważy.</p>
      <p>Jutro opublikujemy szerszy materiał o składanej Motoroli.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/sprzet/motorola-prezentuje-nowe-telefony-one-macro-moto-g8-plus-i-moto-e6-play"/>
      </related>
      <figure>
        <img src="https://www.telepolis.pl/images/2019/11/motorola-razr-2019-profil.jpg"/>
      </figure>
      <h3>Dostępność i cena</h3>
      <p>Przedsprzedaż Motoroli RAZR ruszy na wybranych rynkach Europy <b>w grudniu tego roku</b>. Smartfon będzie sprzedawany w cenie <b>1599 euro</b> (6857 zł). W Polsce telefon będzie dostępny <b>w styczniu 2020 roku</b>, <b>wyłącznie w sieci Orange</b>. Nowa Motorola jest wyposażone w eSIM w miejsce tradycyjnego slotu na kartę SIM, a takie w swojej ofercie mają tylko Pomarańczowi. Jeśli inni operatorzy wprowadzą eSIM, to także w ich ofercie może się znaleźć składana Motorola - może tak się stać w I kwartale przyszłego roku.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/taryfy-promocje-uslugi/esim-jednak-bedzie-w-play-fioletowy-operator-zmienia-zdanie-rzecznik-zapowiada-wdrozenie-cyfrowej-karty-sim"/>
      </related>
      <p>Ankieta<br/><br/><b><a href="https://www.telepolis.pl/ankiety/ktory-sposob-skladania-smartfonu-jest-najlepszy">Który sposób składania wyświetlacza w smartfonach uważasz za najlepszy?<br/></a></b>Jak w Samsungu Galaxy Fold (ekran składa się do środka wzdłuż pionowej linii) <br/>Jak w Huaweiu Mate X (ekran składa się na zewnątrz wzdłuż pionowej linii) <br/>Jak w Motoroli RAZR (ekran składa się do środka wzdłuż poziomej linii) <br/>Inny <br/>Nie wiem / nie mam zdania <br/>GŁOSUJ<br/><a href="https://www.telepolis.pl/ankiety/ktory-sposob-skladania-smartfonu-jest-najlepszy?result=true">Zobacz wyniki </a><a href="https://www.telepolis.pl/ankiety"> Archiwum</a></p>
      <p>Źródło tekstu: Motorola, wł</p>
      <related>
        <h4>Czytaj więcej na ten temat</h4>
        <a href="https://www.telepolis.pl/wiadomosci/sprzet/motorola-razr-premiera-smartfon-z-elastycznym-ekranem"/>
        <a href="https://www.telepolis.pl/wiadomosci/prawo-finanse-statystyki/rynek-smartfonow-w-polsce-3q2019-xiaomi-huawei-samsung"/>
        <a href="https://www.telepolis.pl/wiadomosci/sprzet/motorola-one-hyper-przeszla-certyfikacje"/>
        <a href="https://www.telepolis.pl/wiadomosci/sprzet/motorola-raz-zdjecie-specyfikacja"/>
        <a href="https://www.telepolis.pl/wiadomosci/sprzet/motorola-moto-g8-plus-wylacznie-w-sieci-plus-start-sprzedazy"/>
      </related>
    </article>
  </body>
</html>