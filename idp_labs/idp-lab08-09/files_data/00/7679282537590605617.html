<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-student-have-to-complete-mphil-phd-in-time-in-jnu-2855396.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T00:06:39+00:00"/>
    <meta property="og:title" content="JNU: ...तो एमफिल-पीएचडी करने वालों को छूट नहीं"/>
    <meta property="og:description" content="छात्रों से आंदोलन वापस लेने की अपील के बाद जेएनयू प्रशासन ने रविवार को एक सर्कुलर निकाला। इसमें विश्वविद्यालय प्रशासन ने छात्रों को नियमों का हवाला देते हुए कहा है कि निर्धारित तिथि तक एमफिल और..."/>
  </head>
  <body>
    <article>
      <h1>JNU: ...तो एमफिल-पीएचडी करने वालों को छूट नहीं</h1>
      <address><time datetime="2019-11-18T00:06:39+00:00">18 Nov 2019, 00:06</time> by <a rel="author">नई दिल्ली, प्रमुख संवाददाता</a></address>
      <p>छात्रों से आंदोलन वापस लेने की अपील के बाद जेएनयू प्रशासन ने रविवार को एक सर्कुलर निकाला। इसमें विश्वविद्यालय प्रशासन ने छात्रों को नियमों का हवाला देते हुए कहा है कि निर्धारित तिथि तक एमफिल और पीएचडी का कार्य यदि छात्र पूरा नहीं करते हैं तो उनको किसी तरह की आगे छूट नहीं दी जाएगी।</p>
      <p>सर्कुलर में कहा गया है कि छात्रों के एक समूह द्वारा जारी हड़ताल के कारण जेएनयू के शैक्षणिक कार्यक्रमों में भाग लेने और विश्वविद्यालय में शैक्षणिक आवश्यकताओं को पूरा करने की योजना बनाने वाले हजारों छात्रों पर प्रतिकूल प्रभाव पड़ रहा है। जेएनयू प्रशासन ने प्रदर्शनकारी छात्रों से कक्षाओं में लौटने और अपने अकादमिक कार्यों को फिर से शुरू करने के लिए अपील की है। यह छात्रों के हित में है कि वे विश्वविद्यालय के शैक्षणिक मानदंडों और अकादमिक कैलेंडर का पालन करें, जिसके अनुसार उन्हें 12 दिसंबर से शुरू होने वाली अंतिम सेमेस्टर परीक्षा में शामिल होना है। प्रशासन ने कहा कि यदि वह ऐसा नहीं करते हैं तो उनको किसी तरह की छूट नहीं दी जाएगी।</p>
      <p>
        <b>कुलपति ने वीडियो संदेश जारी किया :</b>
      </p>
      <p>देर शाम कुलपति ने भी एक वीडियो संदेश जारी कर कहा कि सभी आंदोलनकारी छात्रों से मैं अपील करता हूं कि वह आंदोलन समाप्त करें। कुलपति ने कहा कि उनके पास कई छात्र और अभिभावकों के मेल आए हैं, जिसमें उन्होंने कैंपस में शिक्षण प्रभावित होने की बात कही है। हम छात्रों से अपील करते हैं वह आंदोलन वापस लें और पढ़ाई शुरू करें।</p>
    </article>
  </body>
</html>