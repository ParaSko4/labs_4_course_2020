<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238424-v-michalovciach-vyriesili-trenersku-otazku"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="V Michalovciach vyriešili trénerskú otázku"/>
    <meta property="og:description" content="V desiatom tíme Fortuna ligy z Michaloviec došlo pred týždňom k nečakanej zmene, keď vedenie klubu odvolalo z funkcie hlavného trénera Antona Šoltisa. Kormidla sa dočasne ujal jeho asistent Jozef Majoroš, meno nového kormidelníka hodlali „východniari“ oznámiť počas zimnej prestávky."/>
  </head>
  <body>
    <article>
      <h1>V Michalovciach vyriešili trénerskú otázku</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Tomáš Zagiba</a></address>
      <p>V desiatom tíme Fortuna ligy z Michaloviec došlo pred týždňom k nečakanej zmene, keď vedenie klubu odvolalo z funkcie hlavného trénera Antona Šoltisa. Kormidla sa dočasne ujal jeho asistent Jozef Majoroš, meno nového kormidelníka hodlali „východniari“ oznámiť počas zimnej prestávky.</p>
      <related>
        <a href="https://profutbal.sk/clanok/238322-soltis-po-necakanom-vyhadzove-nie-som-s-tym-stotozneny"/>
      </related>
      <p>Pôvodne mal 41-ročný Majoroš odkoučovať záverečné tri zápasy jesennej časti, v ktorých Zemplínčania privítajú na domácom štadióne Dunajskú Stredu a Trnavu a vycestujú do Myjavy, kde hráva svoje domáce zápasy Sereď. Následne sa počas zimy malo rozhodnúť o tom, kto mužstvo povedie od nového roka. Situácia sa ale zmenila.</p>
      <p><i>„Ešte to nie je spečatené podpisom, ale sme predbežne dohodnutí, že trénerom budem do konca sezóny,“</i> prezradil bývalý lodivod košického VSS, s ktorým sa v roku 2017 tešil z prvenstva v druhej lige. Do konca jesene by mal byť hrajúcim asistentom trénera kapitán mužstva Igor Žofčák, počas najbližších týždňov by ale do realizačnému tímu mal k Majorošovi pribudnúť nový asistent.</p>
      <related>
        <a href="https://profutbal.sk/clanok/238327-v-kabine-soltisa-prezyvali-kuzelnik-sabol-druha-kriza-v-sezone-potrebujeme-vitazstvo"/>
      </related>
      <p>Michalovčanom, ktorí sa po roku opäť chceli dostať do top šestky vo Fortuna lige, aktuálna sezóna nevychádza podľa predstáv. V Slovnaft Cup-e vypadli ako prvý fortunaligista na pôde štvrtoligovej Slávie TU Košice, v našej najvyššej súťaži majú po pätnástich kolách na konte len štrnásť bodov za 3 víťazstvá, 5 remíz a 7 prehier a namiesto boja o top šestku sa musia sústrediť na boj o záchranu. Mužstvo sa trápi predovšetkým v ofenzíve, doposiaľ nastrielalo v lige iba 15 gólov. Menej má na konte len predposledná Nitra. V sobotu popoludní sa na Zemplíne predstaví druhá Dunajská Streda.</p>
    </article>
  </body>
</html>