<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/cronache/2019/11/18/laurent-simons-9-anni-laurea-ingegneria"/>
    <meta property="og:site_name" content="VANITY FAIR"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Laurent Simons, 9 anni e una laurea in ingegneria"/>
    <meta property="og:description" content="Laurent Simons studia ingegneria elettronica all’Università di Eindhoven. È un bambino e si laureerà a dicembre. I suoi insegnanti lo definiscono «semplicemente straordinario»."/>
  </head>
  <body>
    <article>
      <h1>Laurent Simons, 9 anni e una laurea in ingegneria</h1>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://www.vanityfair.it/author/cpizzimenti" target="_blank">Chiara Pizzimenti</a></address>
      <p>
        <b>Laurent Simons studia ingegneria elettronica all’Università di Eindhoven. È un bambino e si laureerà a dicembre. I suoi insegnanti lo definiscono «semplicemente straordinario».</b>
      </p>
      <p><b>Laurent Simons</b> studia ingegneria elettronica all’<b>Università di Eindhoven</b>. Niente di speciale se non fosse che la sua età è ben sotto la media di quanti frequentano questo corso. Questo studente belga ha 9 anni. È un bambino e si laureerà a dicembre. I suoi insegnanti lo definiscono «semplicemente straordinario», il suo quoziente intellettivo è 145.</p>
      <p>Dopo la <b>laurea</b> pensa a un dottorato in ingegneria elettronica, ma è per lui aperta l’ipotesi di studiare medicina secondo quanto racconta il padre.</p>
      <p>Come tutti i genitori, il signor Alexander e la moglie Lydia, pensavano che i nonni esagerassero quando dicevano che aveva un dono. Invece anche maestre e professori hanno segnalato la sua eccezionalità.</p>
      <figure>
        <embed-post data-src="https://www.instagram.com/p/B1REhOxFlO3" data-service="Instagram"/>
      </figure>
      <p>«Ci hanno detto che è come una spugna» ha detto il papà spiegando la facilità e la rapidità del figlio nell’apprendimento. Un piccolo <b>Sheldon Cooper</b> per le cui capacità i medici non hanno una spiegazione. Non è però un caso unico. Sjoerd Hulshof, che cura i programmi della facoltà di ingegneria, spiega che ha creato un programma su misura per lui. «Laurent è lo studente più veloce nell’apprendere che io abbia mai avuto. Non ha solo una super intelligenza, ma è anche un ragazzo con capacità di socializzazione».</p>
      <p>Le più prestigiose università al mondo hanno già mandato offerte alla famiglia perché scelga i loro istituti per la specializzazione. I <b>genitori</b> cercano di gestire il lato emozionale e la crescita, non solo scolastica, del bambino. «Non vogliamo che prenda le cose troppo sul serio. Per ora fa quello che gli piace. Cerchiamo di bilanciare il suo talento e il fatto che è un bambino» spiegano.</p>
      <p>Laurent gioca con il suo cane Sammy e gioca con lo smartphone. A differenza di molti coetanei però, scrive la <i>Cnn</i>, sa già cosa vuole fare da grande: creare organi artificiali. Sa già anche dove andrà dopo la laurea: in vacanza in Giappone, un viaggio di laurea che i suoi coetanei potranno fare fra una quindicina d’anni.  Il record del più giovane laureato è ora dello statunitense Michael Kearney, che nel 1994, a 10 anni,  si è laureato in antropologia alla University of South Alabama.</p>
      <related>
        <h4>LEGGI ANCHE</h4>
        <a href="https://www.vanityfair.it/sport/altri-sport/2019/08/12/oleksii-sereda-13-anni-campione-europa-tuffi"/>
        <a href="https://www.vanityfair.it/sport/calcio/2018/04/06/david-calciatore-prodigio-9-anni-testimonial-sponsor-puma"/>
        <a href="https://www.vanityfair.it/news/cronache/2018/03/14/stephen-hawking-morto-chi-e-scienziato-universo"/>
      </related>
    </article>
  </body>
</html>