<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461517/%e0%a6%98%e0%a7%81%e0%a6%b7-%e0%a6%96%e0%a6%be%e0%a6%93%e0%a7%9f%e0%a6%be-%e0%a6%93-%e0%a6%85%e0%a6%ac%e0%a7%88%e0%a6%a7-%e0%a6%86%e0%a7%9f%e0%a6%95%e0%a7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="ঘুষ খাওয়া ও অবৈধ আয়কে শিশুদের ঘৃণা করতে শেখান"/>
    <meta property="og:description" content="স্টাফ রিপোর্টার ॥ বাংলাদেশে শুধু পানিই দূষিত হয়ে যায়নি দুর্নীতির কারণে; দেশের স্বাস্থ্য শিক্ষা,পরিবেশ, আয়ের উৎসের খাতসহ সবই দূষিত হয়ে পড়েছে। দুর্নীতি আমাদের সবার মাঝে সংক্রমিত হয়ে গেছে। আমি, আপনি, রাজনীতিবিদ, চাকরিজীবী, সরকারী-বেসরকারী কর্মকর্তা-কর্মচারী সবাই যেন দুর্নীতিতে নিমজ্জিত। তাই শিক্ষকদের প্রতি শিশুদেরকে ঘুষ খাওয়া ও ..."/>
  </head>
  <body>
    <article>
      <h1>ঘুষ খাওয়া ও অবৈধ আয়কে শিশুদের ঘৃণা করতে শেখান</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <ul>
        <li>শিক্ষকদের প্রতি এলজিআরডি মন্ত্রীর আহ্বান</li>
      </ul>
      <p>স্টাফ রিপোর্টার ॥ বাংলাদেশে শুধু পানিই দূষিত হয়ে যায়নি দুর্নীতির কারণে; দেশের স্বাস্থ্য শিক্ষা,পরিবেশ, আয়ের উৎসের খাতসহ সবই দূষিত হয়ে পড়েছে। দুর্নীতি আমাদের সবার মাঝে সংক্রমিত হয়ে গেছে। আমি, আপনি, রাজনীতিবিদ, চাকরিজীবী, সরকারী-বেসরকারী কর্মকর্তা-কর্মচারী সবাই যেন দুর্নীতিতে নিমজ্জিত। তাই শিক্ষকদের প্রতি শিশুদেরকে ঘুষ খাওয়া ও অবৈধ আয়কে ঘৃণা করতে শেখানোর আহ্বান জানিয়েছেন স্থানীয় সরকার, পল্লী উন্নয়ন ও সমবায়মন্ত্রী তাজুল ইসলাম। একই সঙ্গে নিরাপদ পানি পেতে পানির সঠিক ব্যবহার ও উৎস ঠিক রাখতে যত বেশি জনগণকে সম্পৃক্ত করা যাবে তত দ্রুতই টেকসই উন্নয়ন লক্ষ্যমাত্রা, এসডিজি অর্জন করা সম্ভব হবে। এ কারণে সবাইকে এক সঙ্গে কাজ করার আহ্বান জানান তিনি। রবিবার রাজধানীতে দৈনিক ভোরের কাগজের সম্মেলন কক্ষে সম্পাদক শ্যামল দত্তের সঞ্চালনায় ওয়াশ গবর্ন্যান্স এ্যান্ড সাসটেইনেবল ডেভেলপমেন্ট গোল সম্পর্কে আয়োজিত গোলটেবিল বৈঠকে প্রধান অতিথির বক্তব্যে এসব কথা বলেন এলজিআরডি মন্ত্রী।</p>
      <p>ওয়াটার ইন্টিগ্রিটি নেটওয়ার্ক উইনের সহায়তায় ও এনজিও ফোরাম ফর পাবলিক হেলথ ও ভোরের কাগজের যৌথ উদ্যোগে আয়োজিত অনুষ্ঠানে মন্ত্রী বলেন, দেখা যায় এমপি, উপজেলা চেয়ারম্যান বা নেতা হওয়ার আগে টিনের ঘর থাকলেও এখন তিনি বিল্ডিংয়ের মালিক হয়েছেন। আগে কেউ কেউ একটি গাড়ি চালানোর উপযুক্ত না থাকলেও এখন তাদেরকেই দামী গাড়িতে চড়তে দেখা যায়। এ নিয়ে সমালোচনা করা যাবে, কিন্তু সমাধানের পথ আমাদেরই খুঁজতে হবে। তাই প্রথমেই আমাদের অবৈধ আয় থেকে বের হয়ে আসতে হবে। ঘুষ খাওয়া খারাপ কাজ এমনকি সব ধরনের অবৈধ কাজকে ঘৃণা করতে হবে। এক সময় ছিল যখন লোকে কোন ঘুষখোরের কাছে মেয়ে বা বোন বিয়ে দিত না। এখন সম্পূর্ণ উল্টে গেছে। এখন মেয়ে বিয়ে দিতে গিয়ে অবৈধ ইনকাম খোঁজেন সবাই। আগে এর বিরুদ্ধে নিজেদের অবস্থান নিতে হবে। সমাজকে একদিনে পাল্টাতে না পারলেও ধীরে ধীরে পাল্টাতে ব্যবস্থা নিতে হবে।</p>
      <p>তাজুল ইসলাম বলেন, শুধু বুড়িগঙ্গার পানি নয়, সব পানির দূষণ বন্ধ করতে হবে। তবে তা রাতারাতি করা সম্ভব নয়। কারণ, টেমস নদীর পানি ৫০ বছরে দূষণমুক্ত করা সম্ভব হয়েছে। সাংহাই নদীর পানি দূষণমুক্ত করতে লেগেছে অনেক সময়। তবে এক সঙ্গে কাজ করলেই প্রাকৃতিক দুর্যোগ সত্ত্বেও কেবল পানির সঠিক ব্যবহার ও সমতা আনা সম্ভব। এজন্য তিনি সমাজের সকল শ্রেণী- পেশার নাগরিকের প্রতি আহ্বান জানান। তিনি বলেন, আমরা স্যুয়ারেজ নিয়ে কাজ করছি। একই সঙ্গে শহর ও গ্রামে কিভাবে সুপেয় পানি ও নিরাপদ স্বাস্থ্যসম্মত পানি সরবরাহ করতে পারি তা নিয়েও কাজ করা হচ্ছে। এছাড়া বাস, ট্রেন, লঞ্চসহ সব যানবাহনে, স্যানিটেশন ব্যবস্থা নিশ্চিত করতে মাস্টারপ্লান তৈরি করা হচ্ছে।</p>
      <p>শিক্ষকদের উদ্দেশে মন্ত্রী বলেন- গরু রচনা পড়ানো বাদ দিয়ে বাস্তবতা ও সমস্যাসঙ্কুল বিষয়ে পড়াতে হবে। এখন প্রয়োজন ট্রাফিক সিগন্যাল সম্পর্কে জানা। পানি কি কি কারণে দূষিত হয়, পরিবেশ রক্ষায় কি করণীয়, কিভাবে সমাজকে এগিয়ে নেয়া যায় ছাত্রদের এখন তা শিক্ষা দিতে হবে। দেশকে ভালবাসা ও আধুনিক জ্ঞানবিজ্ঞান ও বাস্তবসম্মত শিক্ষাই পারে কোন জাতিকে তার লক্ষ্যে দ্রুত পৌঁছাতে। অনুষ্ঠানে অতিথি হিসেবে জনস্বাস্থ্য প্রকৌশল অধিদফতরের প্রধান প্রকৌশলী সাইফুর রহমান বক্তব্য রাখেন। ওয়াটার এ্যান্ড স্যানিটেশনের সঙ্গে যুক্ত বিভিন্ন এনজিও প্রধান ও বিশেষজ্ঞরা অনুষ্ঠানে বক্তৃতা করেন।</p>
      <p>বক্তারা বলেন, টেকসই উন্নয়নে ’৩০ সালের মধ্যে সতেরোটি অভীষ্ট লক্ষ্যের অন্যতম অভীষ্ট হচ্ছে সবার জন্য নিরাপদ পানিপ্রাপ্যতা ও টেকসই ব্যবস্থা নিশ্চিত করা। এটি বিশ্বজুড়ে পানি ও স্যানিটেশন নিয়ে চলমান উদ্বেগের প্রতিফলন। অভীষ্ট ৬ অর্জনে শক্তিশালী ওয়াটার গবর্ন্যান্স একান্ত অপরিহার্য। এর মাধ্যমে রাজনৈতিক, প্রাতিষ্ঠানিক, প্রশাসনিক চর্চা ও পদ্ধতি নির্ধারণ করে। এ বিষয়ে সিদ্ধান্ত গ্রহণ ও বাস্তবায়ন জরুরী। বক্তারা বলেন, ঢাকা ওয়াসা উৎপাদিত ২০ ভাগ পানির কোন খোঁজই পায় না। এর প্রধান কারণ অপব্যবহার ও অবৈধ ব্যবহার। তাই পানির অপচয় রোধে আন্তঃমন্ত্রণালয় বৈঠকের মাধ্যমে সমন্বয় সাধন করা জরুরী।</p>
    </article>
  </body>
</html>