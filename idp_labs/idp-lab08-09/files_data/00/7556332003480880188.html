<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/studi-e-analisi/articolo.php?articolo_id=78882"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Infanzia nel mondo. Negli ultimi 30 anni, mortalità sotto i 5 anni diminuita del 60%, ma ne muoiono ancora 15mila al giorno"/>
    <meta property="og:description" content="- Secondo il nuovo rapporto UNICEF “Ogni Diritto per Ogni Bambino - La Convenzione sui Diritti dell'infanzia e dell'adolescenza a un punto di svolta”, da quando la Convenzione è stata adottata, 30 anni fa, sono stati raggiunti storici traguardi per tutti bambini del mondo, ma ancora molti tra i bambini più poveri devono sentirne gli impatti.   Il rapporto evidenzia come negli ultimi 30 anni • il tasso globale di mortalità tra i bambini sotto i 5 anni è diminuito di circa il 60% • Il numero di bambini in età da scuola primaria che non vanno a scuola è sceso da 18 a 8% • I principi cardine della Convenzione (non discriminazione, superiore interesse del minore, diritto alla vita, alla sopravvivenza e allo sviluppo, diritto alla protezione) hanno influenzato in tutto il mondo Costituzioni e leggi nazionali, politiche sociali e pratiche     Tuttavia, questi progressi non sono stati realizzati in modo omogeneo.  • Oltre un quarto della popolazione infantile globale vive in paesi colpiti da conflitti o disastri naturali…"/>
  </head>
  <body>
    <article>
      <h1><b>Infanzia nel mondo.</b> Negli ultimi 30 anni, mortalità sotto i 5 anni diminuita del 60%, ma ne muoiono ancora 15mila al giorno</h1>
      <h2>
        <i>I dati nell’ultimo rapporto Unicef sui diritti dell’infanzia e dell’adolescenza. “Negli ultimi 30 anni sono stati compiuti importanti progressi per i bambini, molti di più vivono più a lungo, meglio e più in salute. Gli ostacoli però continuano ad esserci per i più poveri e vulnerabili,” ha dichiarato Henrietta Fore, Direttore generale dell'Unicef. <a href="http://www.quotidianosanita.it/allegati/create_pdf.php?all=2800075.pdf">IL RAPPORTO UNICEF</a>.</i>
      </h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <pic src="http://www.quotidianosanita.it/studi-e-analisi/../../img_prima/front5517646.jpg" width="150" height="150"/>
      </p>
      <p>- Secondo il nuovo rapporto UNICEF “<b>Ogni Diritto per Ogni Bambino</b> <b>- La Convenzione sui Diritti dell'infanzia e dell'adolescenza a un punto di svolta</b>”, da quando la Convenzione è stata adottata, 30 anni fa, sono stati <b>raggiunti storici traguardi</b> per tutti bambini del mondo, ma ancora molti tra i bambini più poveri devono sentirne gli impatti.<br/> <br/>Il rapporto evidenzia come negli ultimi 30 anni<br/>• il <b>tasso globale di mortalità</b> tra i bambini sotto i 5 anni è <b>diminuito di circa il 60%</b><br/>• Il numero di bambini in età da scuola primaria che<b> non vanno a scuola</b> è sceso da 18 a <b>8%</b><br/>• I <b>principi cardine della Convenzione </b>(non discriminazione, superiore interesse del minore, diritto alla vita, alla sopravvivenza e allo sviluppo, diritto alla protezione) hanno influenzato in tutto il mondo Costituzioni e leggi nazionali, politiche sociali e pratiche  <br/> <br/>Tuttavia, questi progressi non sono stati realizzati in modo omogeneo. <br/>• Oltre <b>un quarto </b>della popolazione infantile globale vive in paesi colpiti da<b> conflitti o disastri naturali</b><br/> <br/>• Il numero di <b>violazioni gravi e verificate </b>contro bambini e ragazzi nel corso di conflitti armati si è quasi <b>triplicato </b>dal 2010 a oggi<br/> <br/>• Quasi <b>20 milioni </b>di bambini sono esposti al rischio di contrarre malattie perché <b>non ricevono le vaccinazioni </b>di routine<br/> <br/>• Si stima che di qui al 2040, in tutto il mondo, <b>un quarto </b>della popolazione mondiale sotto i 18 anni (circa 600 milioni di abitanti) vivranno in aree soggette a <b>stress idrico </b>particolarmente elevato<br/> <br/>• <b>Ogni giorno</b> nel mondo muoiono in media<b> 15.000 bambini </b>sotto i 5 anni<br/> <br/>• Nel 2018 sono stati registrati circa <b>350.000 casi di morbillo</b>, più del doppio rispetto all'anno precedente.<br/> <br/>• Più di <b>800 bambini muoiono</b> ogni giorno a causa di <b>malattie diarroiche</b> legate alla carenza di acqua potabile e servizi igienici e sanitari<br/> <br/>• Nel 2017 (ultimo anno per il quale sono disponibili dati) la sola <b>malaria </b>ha causato <b>266.000 morti</b> sotto i 5 anni<br/> <br/>• Nei paesi a basso e medio reddito, i bambini delle famiglie più povere hanno <b>doppie probabilità</b> di morire per cause prevenibili nei primi 5 anni di vita rispetto ai bambini di famiglie più ricche<br/> <br/>• Secondo gli ultimi dati disponibili, solo metà dei bambini delle famiglie più povere nell'<b>Africa Subsahariana</b> sono vaccinati contro il <b>morbillo</b>, rispetto all'85% dei bambini delle famiglie più benestanti degli stessi paesi<br/> <br/>• Nonostante i tassi di<b> matrimoni precoci </b>siano diminuiti a livello globale, in diversi Stati le ragazze appartenenti alle fasce sociali più povere corrono maggiori rischi oggi rispetto al 1989.<br/> <br/>Nell'ambito delle celebrazioni per il 30° anniversario della Convenzione, il rapporto esamina gli innegabili risultati degli ultimi tre decenni, a riprova del fatto che dove c'è volontà e determinazione politica, la vita dei bambini migliora. <br/> </p>
      <figure>
        <img src="http://www.quotidianosanita.it/allegati/create_pdf.php?all=971251.jpg"/>
      </figure>
      <p> <br/>“Negli ultimi 30 anni sono stati compiuti importanti progressi per i bambini, molti di più vivono più a lungo, meglio e più in salute. Gli ostacoli però continuano ad esserci per i più poveri e vulnerabili,” ha dichiarato <b>Henrietta Fore</b>, Direttore generale UNICEF.<br/> <br/>“Oltre alle sfide persistenti su salute, nutrizione e istruzione, i bambini oggi affrontano nuove minacce come il cambiamento climatico, abusi online e cyberbullismo. Solo con l'innovazione, nuove tecnologie, volontà politica e incremento delle risorse aiuteremo a tradurre la visione della Convenzione sui Diritti dei Bambini e degli Adolescenti in una realtà per tutti i bambini, ovunque.”<br/> <br/>Il rapporto affronta anche le minacce vecchie e nuove che colpiscono i bambini nel mondo: <br/>• Povertà, discriminazione e marginalizzazione continuano a lasciare milioni fra i bambini più svantaggiati a rischio: conflitti armati, crescente xenofobia e la crisi globale dei migranti e rifugiati hanno avuto un impatto devastante sui progressi globali;<br/> <br/>• I bambini sono fisicamente, fisiologicamente e dal punto di vista epidemiologico i più a rischio per gli impatti legati alla crisi del clima: il rapido cambiamento del clima sta diffondendo malattie, incrementando l'intensità e la frequenza di condizioni metereologiche estreme e creando insicurezza alimentare e idrica. Se non intraprendiamo adesso azioni urgenti, il peggio per molti bambini deve ancora arrivare.<br/> <br/>• Nonostante siano oggi vaccinati più bambini che mai, un rallentamento dei tassi di copertura vaccinale negli ultimi 10 anni sta minacciando di capovolgere i difficili traguardi raggiunti per la salute dei bambini: la copertura vaccinale per il morbillo è agli stessi livelli dal 2010, contribuendo a una ricomparsa di questa malattia mortale in diversi paesi. Nel 2018 sono stati registrati circa 350.000 casi di morbillo, più del doppio rispetto al 2017.<br/> <br/>• Il numero di bambini fuori dalle scuole è invariato e i risultati per l'apprendimento per coloro che frequentano le scuole sono scarsi: a livello globale, il numero di bambini che non frequentano la scuola primaria è statico dal 2007. Molti dei bambini a scuola non apprendono le conoscenze di base, tanto meno le competenze di cui hanno bisogno per prosperare nell'economia di oggi;<br/> <br/>• Per accelerare i progressi nella promozione dei diritti dei bambini e per affrontare il problema della stagnazione e dell'arretratezza di alcuni di questi diritti, il rapporto chiede maggiori dati e prove, l'aumento delle soluzioni e degli interventi comprovati, maggiori risorse, il coinvolgimento dei giovani nella co-creazione di soluzioni e l'applicazione dei principi di equità e parità di genere nella programmazione.<br/> <br/>Ma riconosce anche che, sebbene tutti questi elementi siano necessari per realizzare il cambiamento, il nostro mondo in rapido mutamento richiede anche nuove modalità per affrontare le opportunità e le sfide emergenti e per incorporare realmente i diritti dei bambini come causa globale.<br/><br/> <br/>Per trovare questi percorsi, il piano dell'UNICEF per i prossimi 12 mesi è di intraprendere un dialogo globale su cosa serve per tradurre le promesse della Convenzione in realtà per ogni bambino.<br/> <br/>Il discorso sarà inclusivo, coinvolgerà bambini e giovani, genitori e persone che si prendono cura dei bambini, personale scolastico e operatori sociali, comunità, governi, società civile, università, settore privato e media e influenzerà il modo in cui l'organizzazione opererà in futuro.<br/> <br/>“La Convenzione è a un bivio tra il suo illustre passato e il futuro potenziale. Sta a noi ribadire il nostro impegno, compiere passi decisivi e ritenerci responsabili”, ha continuato Fore.<br/> <br/>“Dovremmo prendere l'iniziativa dai giovani che si esprimono a favore dei loro diritti come mai prima, dobbiamo agire ora - con coraggio e creatività”.<br/><br/>“Grazie all’impegno dei volontari UNICEF, il prossimo 20 novembre, l’UNICEF Italia celebrerà il 30° anniversario della Convezione sui diritti dell’infanzia e dell’adolescenza con tante attività e iniziative in tutta Italia”, ha dichiarato il Presidente dell’UNICEF Italia <b>Francesco Samengo</b>.<br/> <br/>“In collaborazione con partner istituzionali come il MIUR, l’ANCI, il Corpo Nazionale dei Vigili del Fuoco, le Assemblee Legislative Regionali, i Garanti regionali per l’infanzia; verranno organizzati  #KidsTakeOver, in cui i bambini si sostituiranno ai grandi nelle loro funzioni - a partire da ‘La Capigruppo dei bambini’ alla Camera dei Deputati con il Presidente <b>Fico</b> – e “Go Blue“, in cui le istituzioni locali si impegnano ad “illuminare” di blu un monumento simbolico della città a testimonianza dell’impegno per i diritti dei bambini: finora oltre 210 comuni hanno aderito a questa iniziativa.”<br/> <br/><i>Fonte: Unicef</i></p>
      <p>
        <i>Allegati:<br/></i>
        <pic src="http://www.quotidianosanita.it/studi-e-analisi/../impaginazione_n/quadratino.png" width="10" height="10"/>
        <a href="http://www.quotidianosanita.it/studi-e-analisi/../allegati/create_pdf.php?all=2800075.pdf"> Il rapporto</a>
        <br/>
        <pic src="http://www.quotidianosanita.it/studi-e-analisi/../impaginazione_n/quadratino.png" width="10" height="10"/>
        <a href="http://www.quotidianosanita.it/studi-e-analisi/../allegati/create_pdf.php?all=971251.jpg"> Immagine</a>
      </p>
    </article>
  </body>
</html>