<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773912,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="המפה שאתם לא רוצים להיות בה: אלו הן המדינות המסוכנות ביותר עבור מטיילים"/>
    <meta property="og:description" content="&quot;מפת סיכוני המסעות&quot;, יוזמה של חברת International SOS המייעצת בנושאי ביטחון ורפואה בינלאומיים, מפרטת את המדינות שבהן הסיכוי הגבוה ביותר להיתקל בבעיות בכל הנוגע לבטיחות בדרכים, ביטחון אישי ובריאות; מדינות סקנדינביה הן הבטוחות ביותר, ואיפה עדיף שלא לבקר?"/>
  </head>
  <body>
    <article>
      <h1>המפה שאתם לא רוצים להיות בה: אלו הן המדינות המסוכנות ביותר עבור מטיילים</h1>
      <h2>"מפת סיכוני המסעות", יוזמה של חברת International SOS המייעצת בנושאי ביטחון ורפואה בינלאומיים, מפרטת את המדינות שבהן הסיכוי הגבוה ביותר להיתקל בבעיות בכל הנוגע לבטיחות בדרכים, ביטחון אישי ובריאות; מדינות סקנדינביה הן הבטוחות ביותר, ואיפה עדיף שלא לבקר?</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שירות כלכליסט</a></address>
      <p>לוב וסומליה הן המדינות המסוכנות ביותר בעולם עבור מטיילים ב-2020, כך על פי מפה חדשה המתריעה מפני סכנות בחו"ל. "מפת סיכוני המסעות" מפרטת את המדינות בהן הסיכוי הגבוה ביותר להיתקל בבעיות בכל הנוגע לבטיחות בדרכים, ביטחון ובריאות. המדינות הבטוחות ביותר לפי המפה: פינלנד, נורבגיה ואיסלנד.</p>
      <figure>
        <img src="https://images1.calcalist.co.il/PicServer3/2016/07/27/624880/15_l.jpg"/>
        <figcaption>סומליה. הכי מסוכנת <br/>צילום: אי פי איי</figcaption>
      </figure>
      <p>המפה היא יוזמה של חברת International SOS, המייעצת בנושאי ביטחון ורפואה בינלאומיים. לוב וסומליה קיבלו את הניקוד הנמוך ביותר בכל שלוש הקטגוריות, יחד עם אפגניסטן וונצואלה. נורווגיה, פינלנד ואיסלנד, לעומת זאת, תויגו כולן כבעלות הסיכון הנמוך ביותר להיתקל בהן בבעיות בריאותיות וביטחוניות - כלומר, הבטוחות ביותר - לצד שבדיה וגרינלנד.</p>
      <figure>
        <img src="https://images1.calcalist.co.il/PicServer3/2019/11/18/948144/3.jpg"/>
        <figcaption>מפת סיכונים: בטיחות בדרכים <br/>צילום: International SOS</figcaption>
      </figure>
      <p>ישראל זוכה לניקוד כולל גבוה יחסית, ומסומנת במפה כמדינה בטוחה; כך, בתחום הבריאות זוכה ישראל לדירוג סיכונים "נמוך" - הטוב ביותר האפשרי; גם בתחום הבטיחות בדרכים זוכה ישראל לדירוג הטוב ביותר האפשרי - "מתחת ל-10", כלומר, פחות מ-10 הרוגים לכל 100 אלף תושבים; בתחום הביטחון, לעומת זאת, מקבלת ישראל דירוג סיכונים "בינוני" (דרגה 3 מתוך 5) בלבד.</p>
      <figure>
        <img src="https://images1.calcalist.co.il/PicServer3/2019/04/10/898604/1NL.jpg"/>
        <figcaption>חיילי הצבא הלאומי של לוב <br/>צילום: רויטרס</figcaption>
      </figure>
      <p>בכל הנוגע לבריאות, המדינות בהן למטיילים הסיכוי הגבוה ביותר לסבול מבעיות רפואיות הן ניז'ר, גינאה, סיירה לאון, ליבריה, דרום סודן, אריתראה והרפובליקה המרכז אפריקאית. תימן תויגה גם היא כמדינה בעלת סיכון גבוה בכל הנוגע לבריאות, ביחד עם סוריה וצפון קוריאה. בצד השני של הדירוג, מדינות בעלות סיכון נמוך להידבקות במחלות הן חלק ממדינות אירופה, קנדה, ארה"ב, ניו זילנד, אוסטרליה, דרום קוריאה ויפן.</p>
      <figure>
        <img src="https://images1.calcalist.co.il/PicServer3/2019/11/18/948142/2.jpg"/>
        <figcaption>מפת סיכונים: ביטחון <br/>צילום: International SOS</figcaption>
      </figure>
      <p>
        <b>מפה המפרטת את המדינות בהן הסיכונים הביטחוניים הם הגבוהים ביותר. מדינות בעלות סיכונים לא משמעותיים מסומנות בירוק, מדינות בעלות סיכונים נמוכים מסומנות בצהוב, מדינות עם סיכונים מדרג בינוני בכתום, סיכונים גבוהים - באדום, וסיכונים קיצוניים - כמו למשל בלוב - באדום כהה.</b>
      </p>
      <p>המדינות בהן קיים סיכון גבוה לפגיעה בביטחון המטיילים הן אפגניסטן, סוריה, תימן, סומליה, לוב וחלקים מניגריה; המדינות בהן הסיכון הביטחוני זניח הן נורבגיה, גרינלנד, פינלנד, איסלנד, שווייץ וסלובניה.</p>
      <figure>
        <img src="https://images1.calcalist.co.il/PicServer3/2019/11/18/948140/1.jpg"/>
        <figcaption>מפת סיכונים: בריאות <br/>צילום: International SOS</figcaption>
      </figure>
      <p>
        <b>מפה המפרטת את המדינות בהן הסיכוי הגבוה ביותר לסבול מסכנות בריאותיות. מדינות בטוחות מסומנות בירוק, מדינות המציגות סיכונים מדרג בינוני מסומנות בצהוב, מדינות מסוכנות בכתום, מסוכנות מאוד באדום וכאלו שיש בהן הבדלים גדולים בין אזור לאזור - כמו ברזיל ורוסיה - בסגול.</b>
      </p>
      <figure>
        <img src="https://images1.calcalist.co.il/PicServer3/2019/04/16/899961/shutterstock_154741178_l.jpg"/>
        <figcaption>הלסינקי, פינלנד. הכי בטוחה <br/>צילום: שאטרסטוק</figcaption>
      </figure>
      <p>בכל הנוגע לבטיחות בדרכים, המדינות המסוכנות ביותר מחוץ ליבשת אפריקה הן ונצואלה, בליז, הרפובליקה הדומיניקנית, סעודיה, תאילנד וויאטנאם. רוב מדינות אירופה דורגו כבעלות סיכון נמוך, ביחד עם יפן, אוסטרליה וניו זילנד. לצד מפת הסיכונים העולמיים, "תשקיף העמידות העסקית 2020" של Ipsos MORI מעריך כי 47% מהנוסעים בענייני עסקים צפויים לסבול מהחמרה בסכנות הכרוכות בנסיעות בשנה הקרובה.</p>
    </article>
  </body>
</html>