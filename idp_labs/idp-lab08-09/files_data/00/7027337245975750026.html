<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698902/%D8%AE%D8%B3%D8%A7%D8%B1%D8%AA-50-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%A8%D9%87-80-%D8%A7%D8%AA%D9%88%D8%A8%D9%88%D8%B3-%D8%A7%D8%B5%D9%81%D9%87%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="خسارت 50 میلیاردی به 80 اتوبوس اصفهان"/>
    <meta property="og:description" content="برآورد دقیقی صورت نگرفته، اما نزدیک به ۵۰ میلیارد تومان خسارت به اتوبوسرانی اصفهان وارد شده است."/>
  </head>
  <body>
    <article>
      <h1>خسارت 50 میلیاردی به 80 اتوبوس اصفهان</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>
        <b>برآورد دقیقی صورت نگرفته، اما نزدیک به ۵۰ میلیارد تومان خسارت به اتوبوسرانی اصفهان وارد شده است.</b>
      </p>
      <figure>
        <img src="https://cdn.asriran.com/files/fa/news/1398/8/27/1038219_417.jpg"/>
      </figure>
      <p>مدیرعامل شرکت واحد اتوبوسرانی اصفهان و حومه با بیان اینکه تمام خطوط اتوبوسرانی اصفهان فعال است، گفت: باوجود خسارت فراوان وارد شده، سرویس دهی به شهروندان اصفهانی در معابری که مسیرها باز و از لحاظ ایمنی مشکلی وجود ندارد، قطع نشده است.</p>
      <p>قدرت افتخاری در گفت‌وگو با ایسنا با اشاره به وضعیت حمل و نقل اتوبوسرانی اصفهان، اظهار کرد: طی روزهای شنبه و یکشنبه نزدیک به ۸۰ دستگاه اتوبوس دچار سوختگی جزئی یا حریق کامل شد، بااین وجود سرویس دهی به شهروندان در معابری که مسیرها باز بوده و از لحاظ ایمنی مشکلی ندارد، قطع نشده است.</p>
      <p>وی درخصوص خسارت وارد شده به ناوگان اتوبوسرانی اصفهان، گفت: برآورد دقیقی صورت نگرفته، اما نزدیک به ۵۰ میلیارد تومان خسارت به اتوبوسرانی اصفهان وارد شده است.</p>
      <p>مدیرعامل شرکت اتوبوسرانی اصفهان تاکید کرد: تمام خطوط اتوبوسرانی درحال حاضر فعال است، اما جابجایی شهروندان با تعداد اتوبوس کمتری انجام می شود.</p>
      <p>وی ادامه داد: باتوجه به تعطیلی مدارس تعداد اتوبوس کمتری اعزام و سرفاصله خطوط بیشتر شده است و امیدواریم سرویس دهی به شهروندان با همین روند و در صورت لحاظ شدن موارد ایمنی و ترافیکی ادامه داشته باشد.</p>
      <p>افتخاری تاکید کرد: باید توجه داشت علاوه بر مفید و موثر بودن اتوبوس ها، در صورت ایجاد مشکل برای آنها باعث ایجاد راهبندان می شوند، با این وجود سعی می شود سرویس دهی از طریق این ناوگان به صورت منطقی ادامه یابد.</p>
      <p>وی خاطرنشان کرد: اموال شرکت اتوبوسرانی متعلق به مردم است، بنابراین تخریب اتوبوس ها، اماکن و تجهیزات عمومی مورد پسند هیچ شهروند اصفهانی نیست.</p>
    </article>
  </body>
</html>