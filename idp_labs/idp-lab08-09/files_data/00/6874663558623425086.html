<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773906,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="אמות חתמה על הסכם לרכישת 50% הנוספים בקניון קרית אונו ב-538 מיליון שקל"/>
    <meta property="og:description" content="שיעור התפוסה של הקניון עומד על 96% והחברה מעריכה ההכנסות המתואמות מדמי שכירות בתפוסה מלאה עומד על כ-68 מיליון שקל לשנה"/>
  </head>
  <body>
    <article>
      <h1>אמות חתמה על הסכם לרכישת 50% הנוספים בקניון קרית אונו ב-538 מיליון שקל</h1>
      <h2>שיעור התפוסה של הקניון עומד על 96% והחברה מעריכה ההכנסות המתואמות מדמי שכירות בתפוסה מלאה עומד על כ-68 מיליון שקל לשנה</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">אורי גלאור</a></address>
      <p>חברת הנדל"ן המניב <a href="https://www.calcalist.co.il/stocks/home/0,7340,L-3959-1097278,00.html?quote=%D7%90%D7%9E%D7%95%D7%AA">אמות</a>דיווחה הבוקר (ב') כי התקשרה בהסכם לרכישת המחצית הנוספת של קניון קרית אונו מידי נכסים ובניין תמורת 538 מיליון שקל. לפני כחודשיים <a href="https://www.calcalist.co.il/markets/articles/0,7340,L-3770661,00.html">דיווחה החברה על אישור עקרוני לרכישת מחצית מהקניון</a>. השלמת העסקה כפופה לאישור הממונה על התחרות.</p>
      <p>הנכס כולל קניון בהיקף של כ-23 אלף מ"ר, חניון מקורה בשטח של כ-70 אלף מ"ר המכיל כ-1,480 מקומות חניה ומעליו שני מגדלי משרדים בשטח של כ-19 אלף מ"ר. שטחי המשרדים מושכרים לקופות חולים, קליניקות פרטיות של רופאים, הקריה האקדמית אונו ומגוון בעלי מקצועות חופשיים.</p>
      <p>שיעור התפוסה של הקניון עומד על 96% והחברה מעריכה כי ה-NOI (הכנסות מתואמות מדמי שכירות) בתפוסה מלאה עומד על כ-68 מיליון שקל לשנה.</p>
      <figure>
        <img src="https://images1.calcalist.co.il/PicServer3/2017/10/30/767653/43_l.jpg"/>
        <figcaption>אבי מוסלר מנכ"ל אמות <br/>צילום: עמית שעל</figcaption>
      </figure>
      <p>המחצית שמחזיקה נכסים ובניין בנכס רשומה בספרי החברה לפי שווי של 500 מיליון שקל, כך שהחברה צפויה לרשום רווח הון בסדר גודל של כ-38 מיליון שקל בגין העסקה.</p>
      <p>לפני כחודשיים אמות שבשליטת אלוני חץ גייסה בהרחבת סדרת אג"ח ו' שבמסגרתו גייסה 600 מיליון שקל בריבית אפקטיבית של 0.92%. מח"מ האג"ח מסדרה ו' עומד על כ-8 שנים.</p>
      <p>אבי מוסלר מנכ"ל אמות אמר לכלכליסט לאחר הדיווח על האישור העקרוני לפני כחודשיים כי "זה קניון חזק ומוביל באזור עם שוכרים יציבים, אנחנו מכירים אותו היטב, את ההתנהלות שלו, האיתנות שלו ואת הפוטנציאל שלו. ישנה גם תנופה משמעותית של בנייה למגורים בכל האזור המהווה פוטנציאל גדול גם עבור הקניון, כל אלו היוו את הסיבות להגדלת חלקנו בו".</p>
      <p>בנוסף ציין מוסלר כי "ביצענו גיוס אג"ח מצוין השבוע ואין ספק שרכישת הנכס והגיוס המוצלחים יתנו לנו מרווחים פנומנאליים. את הגיוס ביצענו בריבית של 0.9% למח"מ של 8 שנים, והרכישה היא בתשואה של למעלה מ- 6%, אלו יתנו לנו מרווחים גבוהים לאורך זמן".</p>
    </article>
  </body>
</html>