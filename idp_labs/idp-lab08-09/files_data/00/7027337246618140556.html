<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698950/%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%A8%D8%B3%DB%8C%D8%AC-%D9%85%D8%B3%D8%AA%D8%B6%D8%B9%D9%81%DB%8C%D9%86-%D8%A8%D8%B3%DB%8C%D8%A7%D8%B1%DB%8C-%D8%AC%D8%A7%D9%87%D8%A7-%D9%85%D8%B1%D8%AF%D9%85-%D8%AE%D9%88%D8%AF%D8%B4%D8%A7%D9%86-%D8%A8%D8%A7-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%A8%D8%B1%D8%AE%D9%88%D8%B1%D8%AF-%DA%A9%D8%B1%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="رئیس سازمان بسیج مستضعفین: بسیاری جاها مردم خودشان با آشوبگران برخورد کردند"/>
    <meta property="og:description" content="رئیس سازمان بسیج مستضعفین گفت: در حوادث اخیر نیروهای امنیتی با سعه صدر با این اتفاقات برخورد کردند و در بسیاری جاها هم مردم خودشان با آشوبگران برخورد کردند."/>
  </head>
  <body>
    <article>
      <h1>رئیس سازمان بسیج مستضعفین: بسیاری جاها مردم خودشان با آشوبگران برخورد کردند</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>رئیس سازمان بسیج مستضعفین گفت: در حوادث اخیر نیروهای امنیتی با سعه صدر با این اتفاقات برخورد کردند و در بسیاری جاها هم مردم خودشان با آشوبگران برخورد کردند.</p>
      <figure>
        <img src="https://cdn.asriran.com/files/fa/news/1398/8/27/1038307_784.jpg"/>
      </figure>
      <p>به گزارش تسنیم، سردار غلامرضا سلیمانی رئیس سازمان بسیج مستضعفین در نشستی خبری که به‌مناسبت هفته بسیج برگزار شد، با اشاره به فرارسیدن چهلمین سالگرد صدور فرمان تشکیل بسیج از سوی امام خمینی(ره) اظهار کرد: امروز همه کشورهای اسلامی با خدمات بسیج آشنا هستند؛ بسیج گسترده‌ترین شبکه مردمی است که توانسته در صحنه‌های مختلف در قالب رسالت‌های گوناگون به ضرورت‌ها و نیازهای کشور پاسخ دهد و به الگویی برای کشورهای مسلمان و ملتهای آزاده تبدیل شده است، امروز بسیج به‌عنوان یک شبکه مردمی به تحقق جنبه‌های مختلف مردم‌سالاری دینی و اسلامی کمک می‌کند.</p>
      <p>وی افزود: چهلمین سالگرد تأسیس بسیج با صدور بیانیه گام دوم رهبر انقلاب مصادف است؛ این بیانیه یک سند راهبردی برای تکمیل موفقیت‌ها و کامیابی‌ها است و بسیج خود را آماده می‌کند تا با محوریت نوجوانان و جوانان تلاشهایی را برای به منصه ظهور رساندن بیانیه گام دوم انجام دهد.</p>
      <p>رئیس سازمان بسیج در ادامه به بیان جزئیات برنامه‌های این سازمان در هفته بسیج پرداخت و حضور بسیجیان سپاه استان تهران به‌همراه مسئولان سازمان بسیج در حرم امام خمینی و تجدید میثاق با آرمانهای امام راحل، گلباران قبور شهدای بهشت زهرا(ع) و اجتماع بسیجیان در جوار حرم مطهر امام را از جمله این برنامه‌ها عنوان کرد.</p>
      <p>برگزاری آیین عطرافشانی گلزارهای شهدای کشور و برگزاری 400 یادواره شهدا، حضور بسیجیان در میعادگاه‌های نماز جمعه و گفت‌وگو با مردم و نمازگزاران و برپایی میزهای خدمت و سخنرانی مسئولان بسیج پیش از خطبه‌های نماز جمعه از جمله دیگر برنامه‌هایی است که به‌گفته سردار سلیمانی در هفته بسیج برگزار می‌شود.</p>
      <p>وی با بیان اینکه هفته بسیج امسال با عنوان 40 سال خدمت، جهاد و شهادت نام‌گذاری شده، خاطرنشان کرد: در ایام این هفته برنامه‌های متنوعی از جمله برپایی نمایشگاه‌های دستاوردهای علمی بسیجیان و رونمایی از سامانه جامع ناب که سامانه‌ای برای صدور کارت برای بسیجیان فعال است، برگزاری جشنواره اسوه در سراسر استانها، افتتاح 620 مهد قرآنی، برگزاری همایش 4000نفری بانوان بسیجی در تهران، برگزاری نشست‌های تبیین مسائل روز برای مردم در مساجد، برگزاری مراسم شکوه پایداری و برپایی گشت‌های محله‌محور انجام می‌شود.</p>
      <p>سردار سیمانی اظهار داشت: بسیج یک نیروی مردمی است و در عرصه محرومیت‌زدایی و اقتصاد مقاومتی تجربه درخشانی دارد. در این عرصه برنامه‌های متعددی انجام شده که بخشی از آنها توسط گروه‌های جهادی انجام می‌شود که حضور 14 هزار نفر در گروه‌های جهادی جغرافیامحور و 6 هزار گروه جهادی محله‌محور از جمله این طرح‌ها است. در هفته بسیج گشت‌های محله‌محور هم فعالیت خواهند کرد، در هفته بسیج همچنین 6000 پروژه محرومیت‌زدایی افتتاح خواهد شد.</p>
      <p>وی ادامه داد: بخشی از فعالیت‌های محر‌ومیت‌زدایی ما مربوط به تأمین زیرساخت‌های محرومیت‌زدایی در مناطق محروم است. در این حوزه سعی داریم با ایجاد مدارس خانه‌های بهداشت، نیروگاه‌های کوچک برق خورشیدی و بالابردن کیفیت محصولات کشاورزی به مردم این مناطق کمک کنیم. همچنین در این مناطق پیش‌بینی ایجاد 20 هزار صندوق قرض الحسنه مسجدمحور پیش‌بینی شده است تا بدون تشریفات بانکی وام در اختیار مردم قرار گیرد که از این محل تا کنون 12 هزار صندوق ایجاد شده و موجب ایجاد 27 هزار شغل شده است.</p>
      <p>سردار سلیمانی تصریح کرد: ما یک مجموعه کاملی از اقدامات را در حوزه محرومیت‌زدایی و اقتصاد مقاومتی داریم که متمرکز شدن در بخش اشتغال و کارآفرینی برنامه اصلی ما است.<br/>در حوزه کنترل بازار و افزایش قیمت‌ها ما به سپاه‌های استانی اعلام کردیم و با تمام توان آماده‌ایم تا در عرصه پیشگیری از افزایش قیمت به دولت کمک کنیم، که در این زمینه همه اقشار بسیج مانند بسیج اصناف و کشاورزان اعلام کرده‌اند که در این زمینه آماده همکاری هستند.</p>
      <p>سردار سلیمانی درباره حوادث اخیر گفت: حوادث اخیر به دو بخش تقسیم می‌شود؛ یک بخش آن اعتراض مردم به شیوه و زمان افزایش قیمت سوخت است که توسط مردم هم اعلام شد و این اعتراض باید شنیده بشود چون در کشور ما آزادی وجود دارد و مردم می‌توانند نظرات خود را اعلام کنند. اما بخش دیگر شرارت‌ها و اقدامات خرابکارانه‌ای بود که انجام شد. در عصر روز شنبه کانون‌های شرارت و دستبرد به اموال مردم ایجاد شد اما این‌بار هم توطئه آمریکا شکست خورد. آنها می‌خواستند این پروژه را در سال 97 اجرا کنند که موفق هم نشدند.</p>
      <p>منافقین در کشور ما دارای هسته‌هایی هستند و در سایر کشورها هم مزدوران و منافقین وابسته به آمریکا به منافع ملتها ضربه می‌زنند.</p>
      <p>وی ادامه داد: کنار اینها شاید گروه‌های شکست‌خورده‌ای مانند سلطنت‌طلب‌ها هم به میدان آمده باشند. البته تمام این اقدامات با هوشیاری مردم ناکام ماند و مردم ما با این افراد و گروه‌ها همکاری نکردند. عوامل اصلی این تحرکات شناسایی و دستگیر شده‌اند و نیروهای امنیتی با سعه صدر با این اتفاقات برخورد کردند و در بسیاری جاها هم مردم خودشان با این عوامل برخورد کردند.</p>
      <p>رئیس سازمان بسیج تصریح کرد: بسیج به‌عنوان نیروی مردمی پشتیبان همه دستگاه‌های نظام است و شبکه‌های مردمی همیشه در امتداد دستگاه‌های مسئول قرار می‌گیرند. اگر نیروی انتظامی هم در این موضوع نیاز به کمک داشته است بسیج در حد توان به ناجا کمک کرده است. اگر جایی لازم بوده است بنابر مصوبه شورای تأمین استان‌ها بسیج وارد عمل شود با اقتدار وارد عمل شده و در آینده هم همین‌طور خواهد بود.</p>
    </article>
  </body>
</html>