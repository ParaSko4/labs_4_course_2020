<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/bakan-varank-ilk-yerli-balon-ile-uctu/1648323"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Bakan Varank ilk yerli balon ile uçtu"/>
    <meta property="og:description" content="Sanayi ve Teknoloji Bakanı Varank, Nevşehir'de üretilen ilk yerli sıcak hava balonuyla Kapadokya semalarında uçtu."/>
  </head>
  <body>
    <article>
      <h1>Bakan Varank ilk yerli balon ile uçtu</h1>
      <h2>Sanayi ve Teknoloji Bakanı Varank, Nevşehir'de üretilen ilk yerli sıcak hava balonuyla Kapadokya semalarında uçtu.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Behçet Alkan,Dilara Zengin  </a></address>
      <h4>Nevşehir</h4>
      <p><b>Sanayi ve Teknoloji Bakanı Mustafa Varank</b>, bölgede faaliyet gösteren firmalardan <b>Pasha Balloons</b> tarafından üretilen<b> yerli sıcak hava balonu</b>nu inceledi. </p>
      <p>Nevşehir'in Göreme beldesindeki kalkış alanında uçuş hazırlıklarına eşlik eden Varank, yetkililerden balonla ilgili bilgi aldı.</p>
      <p>Uçuş hazırlıklarının tamamlanmasının ardından Varank'ın da içinde bulunduğu balon, pilot Hakan Zengin'in yönetiminde gökyüzüne yükseldi. Varank da Peribacaları üzerinde seyreden balona kısa bir süre pilotluk yaptı.</p>
      <figure>
        <img src="https://www.aa.com.tr/uploads/userFiles/61711173-5fde-465e-9a7e-6afe03048c5b/2019%2FKasim%2Fpasha_1.jpg"/>
      </figure>
      <h3>"Milyonlarca avro artık ülkemizde kalacak"</h3>
      <p>Varank, uçuşun ardından yaptığı açıklamada, Kapadokya'nın yerli ve yabancı milyonlarca turistin buluşma noktası olduğunu söyledi.</p>
      <p>Yurt dışında insanların İstanbul ile sorduğu ikinci adresin Kapadokya olduğunu anlatan Varank, şunları kaydetti:</p>
      <p>"Bu muazzam coğrafyayı, bu kadar çekici kılan özelliklerin birisi de elbette balon turizmi. Bu ziyaretimde, sertifikasını almış yerli balonumuzun test uçuşuna katılmak, hatta bir süre balonu kullanmak beni ziyadesiyle memnun etti. Sadece üretim safhasını düşündüğünüzde, milyonlarca avroluk rakamlar artık ülkemizde kalacak. Balonların bakımı, onarımı ve diğer giderlerini de hesaba kattığımızda ihracat potansiyeli yüksek çok daha büyük bir ekonomiden bahsediyoruz. Bu ekonominin, hem istihdama hem de üreticilerimizdeki kabiliyet gelişimine katkısı oldukça önemli."</p>
      <figure>
        <img src="https://admin.aa.com.tr/uploads/userFiles/61711173-5fde-465e-9a7e-6afe03048c5b/2019%2FKasim%2Fpasha_2.jpg"/>
      </figure>
      <h3>Yıllık 3 milyon avroluk maliyeti var</h3>
      <p>Sivil Havacılık Genel Müdürlüğünün desteğiyle Pasha Balloons tarafından tasarlanıp üretilen yerli sıcak hava balonu, 11 Ekim'de ilk test uçuşunu gerçekleştirmişti.</p>
      <p>Dünyanın en önemli sıcak hava balonu merkezi konumundaki Kapadokya'nın yanı sıra Türkiye genelinde farklı alanlarda uçuş yapan 230 balonun yıllık kumaş, kubbe değişim ve bakım maliyeti yaklaşık 3 milyon avro seviyesinde bulunuyor. Sıcak hava balonu üretiminde elde edilen kabiliyetle ilk etapta bakım onarım giderleri için yapılan harcamanın azalması, ilerleyen süreçte yılda 60 balonun üretilmesi hedefleniyor.</p>
      <p>Değeri 80 bin avro olan her bir balonun yurt içindeki ihtiyacı karşılamasının yanı sıra ihraç edilmesi de planlanıyor.</p>
      <p>Test uçuşları başarıyla tamamlanan yerli sıcak hava balonuna Katar, Umman ve İran'ın yanı sıra bazı Afrika ülkelerinden talep olduğu belirtildi. </p>
      <related>
        <a href="https://www.aa.com.tr/tr/turkiye/bakan-varank-ilk-yerli-balon-ile-uctu/1648323"/>
        <a href="https://www.aa.com.tr/tr/bilim-teknoloji/abye-aktarilacak-ar-ge-fonunu-turkiyeden-bilim-insanlari-kullanacak/1647702"/>
        <a href="https://www.aa.com.tr/tr/ekonomi/sanayi-ve-teknoloji-bakani-varank-buyumenin-oncu-gostergeleri-canlaniyor/1645026"/>
        <a href="https://www.aa.com.tr/tr/ekonomi/turkiyeyi-altin-sektorunde-oncu-yapma-hedefi/1644953"/>
        <a href="https://www.aa.com.tr/tr/ekonomi/sanayi-ve-teknoloji-bakani-varank-turkiyenin-sanayisinin-sadece-3te-1i-osblerde/1642022"/>
        <a href="https://www.aa.com.tr/tr/bilim-teknoloji/teknoloji-odakli-sanayi-hamlesinde-basvuru-suresi-uzuyor-/1641933"/>
      </related>
    </article>
  </body>
</html>