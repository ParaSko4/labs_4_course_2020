<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/2019/11/18-63519639/argentina_e_uruguay_fanno_2-2_per_dybala_76_minuti_in_campo/"/>
    <meta property="og:site_name" content="Tuttosport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Argentina e Uruguay fanno 2-2. Per Dybala 76 minuti in campo"/>
    <meta property="og:description" content="La Joya non incide nel pareggio tra l'Albiceleste e gli uomini di Tabarez. Lautaro Martinez prende il suo posto e si procura il rigore realizzato da Messi nel finale "/>
  </head>
  <body>
    <article>
      <h1>Argentina e Uruguay fanno 2-2. Per Dybala 76 minuti in campo</h1>
      <h2>La Joya non incide nel pareggio tra l'Albiceleste e gli uomini di Tabarez. Lautaro Martinez prende il suo posto e si procura il rigore realizzato da Messi nel finale </h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p><b>TEL AVIV (ISRAELE) -</b> Pareggiano 2-2 Argentina ed Uruguay in un match in cui non sono mancate di certo le emozioni. Ad aprire la sfida è stato l'ex Napoli Cavani che ha chiuso una bellissima azione partita da Torreira e rifinita da Suarez. Il Pistolero ancora protagonista dopo la rete del pareggio di Aguero. Sua la punizione del momentaneo 2-1. A tempo quasi scaduto Messi realizza su rigore la rete del definitivo 2-2. Dybala resta 76' in campo e viene sostituito dal Toro Lautaro Martinez che si procura il penalty. Un quarto d'ora per Bentancur.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=88&amp;match=2033703"><b>Argentina-Uruguay, curiosità e statistiche</b> </a>
      </p>
      <h3>La apre Cavani dopo 34'</h3>
      <p>Nel corso dei primi dieci minuti non succede nulla con l'Uruguay che si chiude a riccio facendo impostare l'Argentina e provando la ripartenza in contropiede. Al 13' arriva il primo squillo degli uomini di Scaloni. Acuña serve Dybala in area di rigore ma il suo tiro viene stoppato dal muro Celeste. Due minuti dopo solito slalom di Messi che scambia con la Joya ma, anche in questa occasione, la conclusione trova l'opposizione della retroguardia difensiva. Al 17' sostituzione forzata per Tabarez. Si fa male Coates, a prendere il suo posto è Giovanni Gonzalez. Al 20' ecco la prima vera e propria palla gol della partita. Suarez viene servito al centro dell'area ed il suo esterno viene salvato quasi sulla linea di porta. E' al 34' che si sblocca il match. Dialogo tutto di prima tra Torreira, Suarez e <b>Cavani</b> con l'ex Napoli che appoggia in rete il gol dello 0-1. Quattro minuti dopo il potenziale pareggio dell'Argentina realizzato da <b>Dybala</b> viene annullato per un tocco di mano precedente al tiro del fantasista della Juventus. </p>
      <h3>Pareggia Messi su rigore</h3>
      <p>Nel corso del secondo tempo la prima occasione è Albiceleste con una punizione di Leo Messi, in seguito ad un brutto fallo di Godin su Dybala, respinta da Campaña. Al 55' secondo cambio per l'Uruguay. Tabarez si dispone con due punte sostituendo Cavani con l'esterno del Torino Laxalt. Otto minuti dopo arriva la rete del pareggio dell'<b>Argentina</b>. Punizione dalla sinistra calciata da Messi e il <b>Kun Aguero</b> insacca di testa. Al 68' primo cambio per Scaloni con Nicolas Dominguez che rileva Acuña. Nel corso della successiva punizione arriva il nuovo vantaggio dell'Uruguay. Punizione di <b>Luis Suarez</b> che supera un colpevole Andrada, non impeccabile in questa occasione. Un gol e un assist, dunque, per il Pistolero autentico mattatore del match. Al 70' immediata reazione dell'Argentina ma Aguero, solo davanti al portiere, la spara alle stelle. Ad un quarto d'ora dal termine arriva l'ingresso in campo di Bentancur ed un minuto dopo è il momento del Toro, <b>Lautaro Martinez</b>, che prende il posto di Paulo Dybala. Ad un minuto dal termine ancora Aguero vicino alla rete del pareggio ma è bravissimo Campaña ad opporsi. Subito dopo un colpo di tacco di Lautaro Martinez viene fermato in area con la mano da Caceres. Leo Messi non tradisce dal dischetto realizzando il 2-2 a partita quasi finita. </p>
      <related>
        <a href="https://www.tuttosport.com/news/calcio/calciomercato/2019/11/14-63370832/mundo_deportivo_casting_barcellona_anche_icardi_e_lautaro_per_il_dopo_suarez_/"/>
        <a href="https://www.tuttosport.com/news/calcio/calcio-estero/sudamerica/2019/11/16-63437611/battibecco_tra_tite_e_messi_mi_ha_detto_di_stare_zitto_/"/>
        <a href="https://www.tuttosport.com/archivio/calcio/calcio-estero"/>
        <a href="https://www.tuttosport.com/news/calcio/calcio-estero/dal-mondo/2019/11/17-63484600/che_spettacolo_l_air_albania_stadium/?related_news"/>
        <a href="https://www.tuttosport.com/news/calcio/calcio-estero/2019/11/17-63482235/francia_3-1_all_olanda_e_terzo_posto_al_mondiale_u17/?related_news"/>
        <a href="https://www.tuttosport.com/news/calcio/calcio-estero/2019/11/16-63441395/brasile_la_10_a_paquet_fa_infuriare_rivaldo_/?related_news"/>
        <a href="https://www.tuttosport.com/news/calcio/calcio-estero/2019/11/15-63424138/l_uruguay_vince_2-1_in_ungheria_decidono_cavani_e_rodriguez/?related_news"/>
      </related>
    </article>
  </body>
</html>