<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773884,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="&quot;סליחה, אבי וייס כן היה צריך את החתימה שלי&quot;"/>
    <meta property="og:description" content="בחקירתו בתיק 4000 העיד נתניהו שניסה להשפיע על מנכ&quot;ל חברת החדשות של ערוץ 2 אבי וייס. עוד טרם כניסתו למשרד התקשורת בנובמבר 2014 הוא הביא לדחיית פיצולו של הערוץ"/>
  </head>
  <body>
    <article>
      <h1>"סליחה, אבי וייס כן היה צריך את החתימה שלי"</h1>
      <h2>בחקירתו בתיק 4000 העיד נתניהו שניסה להשפיע על מנכ"ל חברת החדשות של ערוץ 2 אבי וייס. עוד טרם כניסתו למשרד התקשורת בנובמבר 2014 הוא הביא לדחיית פיצולו של הערוץ</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">אביאור אבו</a></address>
      <p>בחקירתו של ראש הממשלה שעסקה בתיק 4000 ובשאול אלוביץ', שהתקיימה ב־26.3.18, שאל החוקר את בנימין נתניהו אם כשר התקשורת הוא מנהל את הטייקונים ואת אלוביץ'. נתניהו משיב: "אני לא מנהל ולא יכול לנהל אותו, ואכן התוצאות מראות שלא ניהלתי אותו, ולהיפך".</p>
      <p>חוקר: "ניסית?"</p>
      <p>נתניהו: "לא שניסיתי, מותר לי להשפיע, גם ניסיתי להשפיע על אבי וייס (מנכ"ל חברת החדשות באותה עת וגם היום). ניסיתי להשפיע על אחרים, אז מה? ניסיתי".</p>
      <p>חוקר: "אבל אבי וייס לא היה צריך את החתימה שלך כרגולטור".</p>
      <p>נתניהו: "סליחה, אבי וייס כן היה צריך".</p>
      <figure>
        <img src="https://images1.calcalist.co.il/PicServer3/2017/07/02/738903/YE1288048_l.jpg"/>
        <figcaption>מנכ"ל חדשות 12 אבי וייס <br/>צילום: יאיר שגיא</figcaption>
      </figure>
      <p>ב־6 בנובמבר 2014 עוזב גדעון סער את משרד הפנים ונתניהו ממנה במקומו את גלעד ארדן שהיה אז שר התקשורת.ארדן ביקש להישאר במשרד התקשורת כמה חודשים במקביל לתפקיד החדש, כדי לסיים רפורמות חיוניות כמו נושא פיצול ערוץ 2, אולם נתניהו לא אפשר זאת ולקח את תיק התקשורת לידיו.</p>
      <p>ארדן קידם את הצעת החוק להעברת שתי זכייניות ערוץ 2 אז, קשת ורשת, לערוצים עצמאיים כבר החל מאפריל 2015 במקום ב־2017, כאשר כל אחת מהן היתה אמורה גם להפעיל חברת חדשות עצמאית. הצעת החוק נועדה במקור להתכונן ליום שאחרי סגירת ערוץ 10, כך שלא ייווצר מצב שבו יפעל בישראל ערוץ מסחרי אחד בלבד. אך ארדן והרשות השנייה תכננו להוסיף להצעה סעיף שהיה יכול להציל את הערוץ וכלל הפחתה של מחויבות ההשקעה בתוכן במקביל להפחתת הערבות הבנקאית עבור הרישיון.</p>
      <p>לפי כמה פרסומים, ב־11 בנובמבר 2014 וייס ונתניהו נפגשים בלשכת ראש הממשלה בירושלים. אין לדעת אם בפגישה זו וייס שטח בפני נתניהו את התנגדותו הנחרצת להקדמת הפיצול, ואולם נתניהו עצמו מעיד שוייס "רוצה לבטל את הפיצול" (ראו בהמשך). מכל מקום, יום לאחר מכן, נתניהו, בטרם עבר אליו תיק התקשורת באופן רשמי, מפתיע ומגיש ערר על אישור הצעת החוק לפיצול הערוץ בוועדת השרים לחקיקה. נתניהו הגיש את הערר ביום האחרון האפשרי; לפי התכנון המקורי, ההצעה היתה צריכה לעלות להצבעה בקריאה ראשונה למחרת ולאחר מכן לעבור לדיון בוועדת הכלכלה.</p>
      <p>"בשים לב לעובדה שבעוד כמה ימים יעבור משרד התקשורת לאחריותי, ונוכח זאת שהצעת החוק האמורה היא בעלת השלכות משמעותיות על עולם התקשורת המסחרית בישראל, אני מבקש, כמי שאמור להיות ממונה על ביצוע החוק, ללמוד את הנושא לעומקו", נכתב בערר שהגיש נתניהו. בעקבות כך, נדחה הפיצול לנובמבר 2017. יצוין שנתניהו נפגש גם עם אודי אנג'ל, מבעלי רשת, שגם התנגדה לפיצול.</p>
      <p>בהמשך החקירה נתניהו מעלה בפני החוקר את לגיטימיות חוש הביקורת שצריך להיות לשר התקשורת: "וכשאני מחליט בעניין של אההה אבי וייס, כן? שרוצה לבטל את הפיצול, כן? ואני לא רוצה לבטל את הפיצול. יש לי ביקורת חריפה על מה שאני קורא בערוץ 2. אז גם לא בסדר? כולנו בקנוניות? מה זה?".</p>
    </article>
  </body>
</html>