<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698947/%D8%AF%D8%A8%DB%8C%D8%B1%DA%A9%D9%84-%D8%AD%D8%B2%D8%A8-%D8%AA%D9%88%D8%B3%D8%B9%D9%87-%D9%88-%D8%B9%D8%AF%D8%A7%D9%84%D8%AA-%D8%A7%DB%8C%D8%B1%D8%A7%D9%86-%D9%85%D8%B1%D8%AF%D9%85-%D8%A7%D8%AD%D8%B3%D8%A7%D8%B3-%D9%85%DB%8C%E2%80%8C%DA%A9%D9%86%D9%86%D8%AF-%D8%AF%D9%88%D9%84%D8%AA-%D8%A8%D8%A7-%D8%A2%D9%86%D9%87%D8%A7-%D8%B1%D9%88%D8%B1%D8%A7%D8%B3%D8%AA-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="دبیرکل حزب توسعه و عدالت ایران: مردم احساس می‌کنند دولت با آنها روراست نیست"/>
    <meta property="og:description" content="دبیرکل حزب توسعه و عدالت ایران اسلامی گفت: اینکه مقامات دولتی ۲۴ ساعت مانده به دونرخی شدن بنزین، آن را تکذیب می‌کردند، باعث شد که مردم حس کنند دولت با آنها روراست نیست."/>
  </head>
  <body>
    <article>
      <h1>دبیرکل حزب توسعه و عدالت ایران: مردم احساس می‌کنند دولت با آنها روراست نیست</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>دبیرکل حزب توسعه و عدالت ایران اسلامی گفت: اینکه مقامات دولتی ۲۴ ساعت مانده به دونرخی شدن بنزین، آن را تکذیب می‌کردند، باعث شد که مردم حس کنند دولت با آنها روراست نیست.</p>
      <figure>
        <img src="https://cdn.asriran.com/files/fa/news/1398/8/27/1038304_492.jpg"/>
      </figure>
      <p>مهدی وکیل‌پور دبیرکل حزب توسعه و عدالت ایران اسلامی در گفت‌وگو با فارس، با اشاره به طرح دو نرخی کردن بنزین و برخی اشکالات وارده بر نحوه اجرای آن اظهار داشت: ما چند بحث اصلی در مورد دو نرخی یا گران شدن بنزین داریم و بحث اول این است که رفتار و مواجهه دولت با مردم چگونه بوده است.</p>
      <p>وی افزود: اینکه سخنگوی دولت، وزیر نفت و سایر مقامات دولتی ۲۴ ساعت مانده به اجرای این طرح هم این موضوع را تکذیب می‌کردند و می‌گفتند افزایشی در نرخ بنزین اعمال نخواهد شد، مواجهه‌ای غلط از سوی دولت بود و باعث این شد که مردم احساس کنند دولت با آنها روراست نیست.</p>
      <p>وکیل پور با بیان اینکه افکار عمومی به خاطر چنین رفتاری ناراحت است، گفت: دولتی که مدعی است که می‌خواهد با مردم روراست باشد نباید چنین رویکردی از خود نشان دهد که تا ۲۴ ساعت مانده به اجرای یک طرح آن را تکذیب کند.</p>
      <p>دبیرکل حزب توسعه و عدالت ایران اسلامی با تاکید بر اینکه باید جامعه از نظر روانی آماده اجرای چنین طرحی باشد، تصریح کرد: بعد از اتفاقی که در مقوله ارز افتاد و دولت به عنوان مقصر اصلی در سوء مدیریت بازار ارز شناخته شد، هنوز فضای جامعه دلخور و دلگیر از آن وضعیت است؛ اجرای چنین طرحی آن هم به یکباره موجب ایجاد دلخوری در آحاد مردم می‌شود.</p>
      <p>وی با تاکید بر اینکه اقدام دولت در دو نرخی کردن بنزین به اعتقاد همه کارشناسان منافع بسیاری برای پیشرفت و توسعه کشور خواهد داشت خاطرنشان کرد: باید توجه کنیم که مواجهه ما با مردم در اولین مرحله اجرای چنین طرحی چگونه باید باشد و اینکه آیا الگوهای جایگزینی برای اجرای این طرح داشته ایم یا خیر.</p>
      <p>دبیرکل حزب توسعه و عدالت ایران اسلامی افزود: خیلی از پژوهشکده ها و اندیشکده‌ها در مورد افزایش و دو نرخی کردن بنزین پیشنهادات بسیاری داشتند و به عقیده بسیاری از صاحب‌نظران این شیوه‌ای که برای اجرای این طرح انتخاب شده بدترین شیوه اجرا بود.</p>
      <p>وکیل پور ضمن تاکید بر اینکه باید مردم یک ماه زودتر از اجرای طرح، درآمدهای حاصل از آن را دریافت می‌کردند تا یک اقناع عمومی ایجاد می‌شد بیان داشت: بعد از اقناع عمومی باید به سمت افزایش قیمت می‌رفتیم؛ نه اینکه یک دفعه‌ای و بزن در رویی قیمت بنزین را افزایش دهیم چون چنین رویکردی در خور شأن ملت ایران نیست.</p>
    </article>
  </body>
</html>