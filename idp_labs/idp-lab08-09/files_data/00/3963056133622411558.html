<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/economia/news/governo_manovra_emendamenti_m5s_ultime_notizie_oggi_plastic_tax_auto_aziendali_pannolini_imu_chiesa-4870442.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Manovra, oltre 4.500 emendamenti: da Imu chiesa a Iva ridotta sui condom, plastic tax e auto aziendali"/>
    <meta property="og:description" content="Sono circa 4.550 gli emendamenti alla manovra, secondo quanto si apprende, presentati dai gruppi parlamentari alla manovra in commissione Bilancio al Senato. «Ripenseremo profondamente..."/>
  </head>
  <body>
    <article>
      <h1>Manovra, oltre 4.500 emendamenti: da Imu chiesa a Iva ridotta sui condom, plastic tax e auto aziendali</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Sono circa <b>4.550</b> gli emendamenti alla manovra, secondo quanto si apprende, presentati dai gruppi parlamentari alla manovra in commissione Bilancio al Senato.</p>
      <p>«Ripenseremo profondamente alcune misure come quelle sulla tassazione delle auto aziendali e la plastica monouso». Lo scrive <a href="https://www.ilmessaggero.it/t/antonio-misiani">Antonio Misiani</a>, viceministro Pd all'Economia, sulla <a href="https://www.ilmessaggero.it/t/manovra">manovra</a>. «Cercheremo di aiutare gli enti locali, che beneficeranno di stanziamenti senza precedenti per gli investimenti ma continuano a soffrire difficoltà per la parte corrente dei loro bilanci», aggiunge. Intanto «oggi pomeriggio riunisco i ministri del M5S, faremo delle proposte per l'abbassamento delle tasse partendo dal taglio degli sprechi», ha detto questa mattina a Rtl 102.5 il leader del Movimento 5 Stelle e ministro degli Esteri, Luigi Di Maio.</p>
      <p><b>Prodotti biodegradabili</b><br/>Ad aggiungersi i nuovi emendamenti <a href="https://www.ilmessaggero.it/t/m5s">M5S</a> alla manovra. Escludere dalla nuova plastic tax i prodotti monouso in plastica biodegradabile o quelli che contengono almeno il 25% o il 50% di plastica riciclata. Sono alcune delle proposte, parte di un pacchetto di oltre 400 richieste di modifica che saranno depositate dai pentastellati in commissione Bilancio al Senato.</p>
      <p><b>IVA AL 10% PER ANTICONCEZIONALI</b><br/>Il Movimento 5 stelle propone un'Iva agevolata per i «profilattici maschili e femminili». Un emendamento a firma del senatore pentastellato Gaspare Antonio Marinello, prevede che si applichi l'Iva agevolata al 10% ai prodotti anticoncezionali. Il costo della misura è stimato in 50 milioni di euro l'anno.</p>
      <p><b>Italia Viva. 230 emendamenti.</b><br/>«Noi di Italia Viva diciamo due no, a quota 100 e alle tasse, e tanti sì: ai giovani, alle famiglie, al lavoro, alla sfida della sicurezza ambientale, all'equità sociale, allo sviluppo economico. Siamo per la parità delle generazioni oltre che di genere». Così i capigruppo di Iv Maria Elena Boschi e Davide Faraone annunciano i circa 230 emendamenti alla manovra al Senato. «La nostra principale »ossessione« è »no Tax«: gli emendamenti» propongono l'abolizione totale delle microtasse (plastic, sugar, auto aziendali ecc)«.</p>
      <p><b>Il Pd deposita 900 emendamenti</b><br/>Il Pd ha depositato in commissione Bilancio al Senato circa 900 emendamenti alla legge di bilancio. Lo si apprende da fonti Dem.</p>
      <p><b>Forza Italia ha presentato 1.061 emendamenti </b>alla manovra in commissione Bilancio al Senato. A quanto si apprende, dagli azzurri sono stati depositati anche dieci ordini del giorni.</p>
      <p><b>ALTRI 520 EMENDAMENTI PRESENTATI DA FDI</b><br/>Fratelli d'Italia deposita al Senato 520 emendamenti alla manovra: ci sono anche proposte sull'ex Ilva di Taranto, per reintrodurre lo scudo penale per gli amministratori e dunque Arcelor Mittal. Lo si apprende da fonti di FdI. Gli emendamenti, cui si sommano 4 ordini del giorno, riguardano web tax, sugar tax e plastic tax. Ma includono anche proposte per portare l'Iva al 4% sui prodotti per l'infanzia e per abbassare le commissioni sui pos per i pagamenti con carte di credito e bancomat.</p>
      <p><b>Gli emendamenti della Lega.</b> «Abbiamo presentato oltre 900 emendamenti. Tutta un'altra manovra rispetto a quella tasse e decrescita presentata dal governo. Via tutte le tasse e microtasse che soffocano famiglie e imprese pensate da Pd e 5 Stelle dalla Plastic - Sugar - Auto Tax fino al rilancio dei consumi e del sistema imprenditoriale con il ripristino della Flat Tax per i redditi dai 65 ai 100.000 euro e della mini Ires». Così Massimiliano Romeo, capogruppo della Lega al Senato. «Alla Lega - prosegue - non interessa lo Ius Soli ma pensa ai nostri comuni colpiti dal maltempo: un miliardo a Venezia, 100 milioni per la manutenzione del Mose oltre a un fondo per tutti gli altri territori colpiti dalle alluvioni e a rischio idrogeologico. Vogliamo dare risposte, proporre soluzioni ai danni creati da questo governo, pensiamo all'Ilva e chiediamo di reintrodurre lo scudo penale. Sulla sicurezza invece vogliamo ripristinare il fondo Salvini che destina 400 milioni per i comuni che investono sulla sicurezza oltre alla norma applicativa sulla videosorveglianza »dimenticata« dal governo».</p>
      <p>
        <a href="https://economia.ilmessaggero.it/news/manovra_2020_tasse_auto_aziendali_plastic_tax_news-4870195.html">Manovra, meno tasse su auto aziendali: stretta non retroattiva</a>
        <br/>
        <a href="https://economia.ilmessaggero.it/news/tasse_lunedi_nero_per_imprese_e_partite_iva_allo_stato_quasi_27_miliardi-4870194.html">Tasse, oggi è il "lunedì nero"</a>
      </p>
      <p><b>Dalle siringhe alle penne</b><br/>Si chiede anche di esentare tutti i dispositivi sanitari monouso, non solo le siringhe e di ridurre al 5% l'imposizione sulla cancelleria di plastica (come le penne). Iva agevolata per prodotti alimentari biologici venduti in imballaggi di carta o compostabili. Lo propone un emendamento M5S alla manovra. E ancora: ridurre l'aliquota Iva sui kit di pannolini lavabili per l'infanzia. Lo propone un emendamento del movimento 5 Stelle alla manovra.</p>
      <p><b>Pagamento dell'Imu per la Chiesa</b><br/>Lo propone un emendamento del senato M5S Lannutti alla manovra. «Sono tenuti a pagare l'Imposta municipale propria (IMU), nei modi e nei termini stabiliti dalla legge per quell'immobile e tutti gli altri a esso collegati, tutti gli edifici o i complessi architettonici della Chiesa cattolica, di congregazioni religiose che fanno capo alla religione cattolica o di associazioni o società legate alla religione cattolica al cui interno ci sono edifici totalmente o in parte adibiti: a ristorazione a pagamento, a caffetteria a pagamento o a hotelleria a pagamento; all'erogazione di servizi ospedalieri o sanitari a pagamento in percentuale pari o superiore al 30% rispetto al fatturato complessivo dell'azienda».</p>
      <p>Inoltre secondo l'emendamento, Tutte le associazioni o società legate alla religione cattolica e le congregazioni religiose che fanno capo alla religione cattolica il cui fatturato è pari o superiore a 100.000 euro annui sono tenute a farsi convalidare i propri bilanci da un certificatore esterno individuati tra i professionisti del settore, che assuma la responsabilità della veridicità di quel bilancio. Nel caso il bilancio risulti non veritiero, il certificatore esterno punibile con la reclusione da un minimo di 3 anni ad un massimo di 5 anni.</p>
      <p><b>Imu anche per associazioni religiose</b><br/>Tutte le associazioni o società legate alla religione cattolica e le congregazioni religiose che fanno capo alla religione cattolica che, in base a quanto risulti dai bilanci certificati, svolgono attività di impresa relativa a servizi di ristorazione, hotelleria, caffetteria o erogando altri tipi di servizi a pagamento sono tenuti a pagare l'Imposta municipale propria (IMU) nei modi e nei termini stabiliti dalla legge per quell'immobile e tutti gli altri a esso collegati.</p>
      <p>Tutte le associazioni o società legate alla religione cattolica e le congregazioni religiose che fanno capo alla religione cattolica che non hanno pagato l'IMU tra il 2006 e il 2011 sono tenute ad autocertificare i propri bilanci relativi a quegli anni e ad autocertificare l'indirizzo d'uso degli immobili di loro proprietà e di quelli utilizzati per le proprie attività. Sulla base dell'autocertificazione presentata dalle suddette associazioni o società i Comuni riscuotono l'IMU per gli anni che vanno dal 2006 al 2011.</p>
      <p><b>Fino a 100 euro per i filtri dell'acqua</b><br/>Vuoto a rendere non solo per il vetro ma anche per i contenitori di plastica per acqua e bibite, saponi, detersivi, shampoo, e pure per le lattine. È una delle proposte di modifica alla manovra del Movimento 5 Stelle per ridurre l'uso della plastica. Tra gli emendamenti anche una detrazione fino a 1000 euro per chi installa a casa i filtri per l'acqua (e 5mila per chi li mette in bar e ristoranti), un ecobonus per alberghi e strutture ricettive 'eco-sostenibilì e un programma 'Mangiaplasticà con incentivi ai Comuni che installano ecocompattatori.</p>
      <p>«Sto lavorando con il ministro dell'Economia Gualtieri perché voglio ridurre ancora di più le tasse, come ad esempio quella sulle auto aziendali»: in un colloquio con «Il Corriere della Sera» il premier Giuseppe Conte si appella «ai gruppi parlamentari a collaborare» nell'iter della legge di bilancio. Dopo lo sforzo per sterilizzare le clausole sull'Iva, non deve passare il messaggio di una manovra di tasse: «La pressione fiscale infatti non è aumentata. Deve vincere la verità, contro le mistificazioni e le menzogne».</p>
      <footer>Ultimo aggiornamento: 17:26<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/economia/news/manovra_2020_economica_governo_news_tasse_quota_100-4869478.html"/>
        <a href="https://www.ilmessaggero.it/economia/news/tasse_lunedi_nero_per_imprese_e_partite_iva_allo_stato_quasi_27_miliardi-4870194.html"/>
        <a href="https://www.ilmessaggero.it/pay/edicola/universita_ministro_fioramonti_interivsta_atenei_milano-4869212.html"/>
      </related>
    </article>
  </body>
</html>