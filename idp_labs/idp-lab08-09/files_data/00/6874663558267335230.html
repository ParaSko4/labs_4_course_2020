<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773995,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="שלמה אליהו: &quot;אני הולך למכור את סוכנויות הביטוח של מגדל&quot;"/>
    <meta property="og:description" content="בעל השליטה במגדל, שקיבל פרס מפעל חיים בכנס לשכת סוכני הביטוח הנערך באילת, הודיע שימכור את 18 סוכנויות הביטוח של החברה. אליהו קרא לסוכנים להחרים חברות שמשווקות ביטוחים ישירים ללא תיווך סוכנים: &quot;אל תעבדו עם חברה שמתחרה בכם&quot;"/>
  </head>
  <body>
    <article>
      <h1>שלמה אליהו: "אני הולך למכור את סוכנויות הביטוח של מגדל"</h1>
      <h2>בעל השליטה במגדל, שקיבל פרס מפעל חיים בכנס לשכת סוכני הביטוח הנערך באילת, הודיע שימכור את 18 סוכנויות הביטוח של החברה. אליהו קרא לסוכנים להחרים חברות שמשווקות ביטוחים ישירים ללא תיווך סוכנים: "אל תעבדו עם חברה שמתחרה בכם"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">רחלי בינדמן</a></address>
      <p>שלמה אליהו הטיל פצצה הערב (ב') בכנס לשכת סוכני הביטוח הנערך באילת והכריז שימכור את סוכנויות הביטוח של מגדל. בנוסף, אליהו קרא לסוכנים להחרים חברות שמשווקות ביטוחים ישירים ללא תיווך סוכנים: "אל תעבדו עם חברה שמתחרה בכם, אני שומר עליכם, אבל זה חייב להיות הדדי".</p>
      <p>"אני הרבה יותר ממתרגש. זכיתי וקיבלתי לא פעם אחת אבל משום מה הפרס פה, במקום פה, מחזיר אותי, מדבר אלי, יותר מכל דבר אחר", אמר אליהו כשקיבל אות למפעל חיים. התקופה הכי יפה שלי הייתה להיות סוכן ביטוח. אני הכי ותיק בענף הביטוח, גם הכי מבוגר.</p>
      <p>"אני רוצה להגיד משהו שהוא כואב לי, אמרתי את זה בכנסים של סוכני הביטוח לא פעם אחת בעבר, הפעם האחרונה שאני זוכר שאמרתי את זה היה ב-2004 או ב-2008. היה פאנל של ארבע חברות הביטוח הגדולות, ישבתי באולם ופניתי לחברות, לי בעצמי יש רישיון של סוכן ביטוח עד היום, שאלתי את פאנל המנכ"לים שאלה פשוטה: 'למה כל הכוח שלהם התחיל ונגמר בחברות הביטוח, למה אתם מתחרים בהם? למה אתם מתעסקים בתיווך, הם הפכו אתכם לרבי יכולת וזו התמורה? ואז התהפכתי ופניתי לסוכנים - למה אתם עובדים עם חברה שמתחרה בכם? תחליטו, הכוח בידכם, אם תחליטו, חברה מסוימת לא תעבדו איתה, היא לא קיימת למחרת, לא החברה ולא המניה, הכוח בידכם'".</p>
      <p>אני חושב שאני אחד הוותיקים (בענף). ענף הביטוח, מאז ומתמיד עבד עם סוכנים, השיווק של ביטוח שונה מבנקים, בנקים עבדו עם סניפים, ביטוח בישראל ובכל מקום בעולם - רק דרך סוכן. למה? כי אי אפשר למכור ביטוח דרך מחשב, זה הסכם עם סיכונים, דאגות. אני מוכרח להגיד לאלה שאינם סוכני ביטוח - איך סוכן ביטוח אוגר לקוחות, נורא פשוט, לקוח מרוצה, שבע רצון מביא לו עוד 10 לקוחות".</p>
      <figure>
        <img src="https://images1.calcalist.co.il/PicServer3/2018/09/03/844903/CAL104880_l.jpg"/>
        <figcaption>שלמה אליהו <br/>צילום: ריפליי הפקות צילום</figcaption>
      </figure>
      <p>אליהו הוסיף ושיבח את סוכני הביטוח: "סוכן לא בא להמציא את הגלגל. הוא פשוט מספק את הסחורה. הדבר הכי גרוע לאדם שמשלם פרמיה וקורה לו אירוע, למי יפנה? אין אדם קרוב מהסוכן. מה, יפנה למחשב? שירות שווה כסף, זה כדאי. מחיר הכי זול וסוכן מקצועי לא עובד. חותכים לכם את העמלה, מורידים תעריף לקהל ועוברים לפרסום בטלוויזיה.</p>
      <p>"למה לא אומרים שסוכן הביטוח נלחם על פרנסה וחי מפרוטות במקום כסף אמיתי? למה? למה לוותר על פרנסה של סוכן מקצועי שאמור לשרת לקוח? הבעיה מתחילה ונגמרת בידכם. חברה שלא מכבדת סוכנים, שוחקת עמלות - צריך להעניש אותה".</p>
      <p>אליהו הוסיף: "השליטה שאני קניתי במגדל ב-29 באוקטובר 2012, פחות מ-80 יום, 79 יום ליתר דיוק, לאחר מכן ביטלתי שיווק ישיר. למגדל יש 18 סוכנויות ביטוח, אני הולך למכור. למה? כי אני רוצה להיות נקי על אמת. מגדל הייתה חברת סוכנים, היא בבעלות סוכן ביטוח גאה להיות עם העבר שלו. היא תשמור לכם, תדאג לכם אבל זה חייב להיות הדדי. הכוח של מגדל בלעדיכם לא קיים".</p>
      <p>
        <b>הסוכנות הגדולה - מבטח סיימון</b>
      </p>
      <p>למגדל שורה של סוכנויות ביטוח בבעלות חלקית או מלאה שהגדולה שבהן היא מבטח סיימון, שהיא בין סוכנויות הביטוח הגדולות בישראל בתחום החיסכון ארוך הטווח.</p>
      <p>מגדל גם מחזיקה בסוכנות הביטוח פלתורס שהיא סוכנות הביטוח הגדולה בישראל בתחום הביטוח הכללי. לצידן מחזיקה מגדל בעוד שורה של סוכנויות ביטוח שנרכשו עם השנים.</p>
      <p>סוכנויות ביטוח הן משווקות של מוצרי ביטוח. בענף יש סוכנויות ביטוח עצמאיות וסוכנויות שנשלטות על ידי חברות ביטוח ומהוות בעצם זרוע הפצה שלהן.</p>
      <p>למעשה אליהו הסביר שכדי להיות נאמן לסוכני הביטוח, הוא לא רוצה להחזיק אנשי שיווק משלו דרך הסוכנויות אלא לעבוד עם סוכני ביטוח עצמאיים. לדברי אליהו, גם מבטח סיימון תועמד למכירה.</p>
      <p>עוד סוכנות ביטוח גדולה שבשליטת מגדל היא סוכנות הביטוח הפנסיוני שגיא יוגב. בכירים בענף הביטוח הגיבו לדברי אליהו כשהביעו ספקות כי אליהו אמנם ישים על המדף את מבטח סיימון. לפי הערכתם הוא יפעל למכור את סוכנויות הביטוח המשווקות ביטוח כללי (רכב, רכוש, דירות) ואת שגיא יוגב בלבד. מי שנכח בכנס ושמע את דברי אליהו היו היו"ר של מגדל ניר גלעד ומנכ"ל מגדל רן עוז.</p>
    </article>
  </body>
</html>