<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/eindelijk-een-releasedatum-voor-black-adam-super-power-unlimited/"/>
    <meta property="og:site_name" content="Power Unlimited"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Eindelijk een releasedatum voor Black Adam! - Super Power Unlimited "/>
    <meta property="og:description" content="Terwijl Wimpie zichzelf afvraagt waarom zijn Pokémon-rivaal tegenwoordig niet meer counter pickt, heeft hij ervoor gezorgd dat je vandaag weer een gloednieuwe Super Power Unlimited kan lezen! Vandaag heeft Black Adam eindelijk een releasedatum en licht Mark Ruffalo een tipje van de sluier op over de toekomst van Hulk in het MCU."/>
  </head>
  <body>
    <article>
      <h1>Eindelijk een releasedatum voor Black Adam! - Super Power Unlimited </h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Wimpie</a></address>
      <p>
        <b>Terwijl Wimpie zichzelf afvraagt waarom zijn Pokémon-rivaal tegenwoordig niet meer counter pickt, heeft hij ervoor gezorgd dat je vandaag weer een gloednieuwe Super Power Unlimited kan lezen! Vandaag heeft Black Adam eindelijk een releasedatum en licht Mark Ruffalo een tipje van de sluier op over de toekomst van Hulk in het MCU.</b>
      </p>
      <p>Welkom bij Super Power Unlimited, dé rubriek met al het superheldennieuws van de afgelopen dagen. Vandaag is eindelijk bekend wanneer Black Adam uitkomt, vertelt Mark Ruffalo wat de toekomst brengt voor Hulk en uit TJ Miller zijn zorgen over Deadpool 3.<br/>    </p>
      <h3>Eerste poster en releasedatum voor Black Adam</h3>
      <p>Na jaren van ontwikkeling, teasing en <a href="https://www.pu.nl/artikelen/feature/captain-marvel-actrice-wordt-de-nieuwe-007-super-power-unlimited/">inhoudsloze interviews met producers</a> heeft Black Adam eindelijk een releasedatum: op 22 december 2021 gaan we Dwayne ‘The Rock’ Johnson zien als de aartsrivaal van Shazam. Johnson maakte het nieuws bekend middels een Instagram-post met daarin een mooi stukje concept art van zijn personage. Check de post hieronder:</p>
      <figure>
        <embed-post data-src="https://www.instagram.com/p/B42odCrFF42" data-service="Instagram"/>
      </figure>
      <p>Black Adam herenigt Johnson met regisseur Jaume Collet-Serra, waarmee hij samenwerkte aan de film Jungle Cruise. Het personage Black Adam, dat in de comics een kwaadaardige voorganger is van Billy Batson, was op enig moment onderdeel van de in april verschenen Shazam!-film, maar werd uiteindelijk toch geschrapt uit het script omdat hij een eigen film zou verdienen. The Rock is al jaren verbonden aan het project dat maar geen releasedatum kreeg, tot nu gelukkig. Het jaar 2021 wordt alsmaar voller voor DC; Matt Reeves’ The Batman komt uit op 25 juni 2021 en James Gunns The Suicide Squad verschijnt op 6 augustus. Black Adam lijkt op 22 december 2021 het jaar af te sluiten voor DC.<br/>   </p>
      <h3>TJ Miller vindt Deadpool 3 een slecht idee</h3>
      <p>De toekomst van de Deadpool-films is nog altijd een beetje troebel; <a href="https://www.pu.nl/artikelen/feature/deadpool-3-wacht-op-groen-licht-van-marvel-studios-super-power-unlimited/">de schrijvers van het script</a> zeiden onlangs nog op groen licht te wachten voor de start van de productie, maar de zegen voor een R-rating zou al zijn gegeven door Disney. Daarnaast zou Ryan Reynolds al een meeting gehad hebben op Marvel Studios HQ in Californië en een lege vennootschap genaamd <a href="https://www.pu.nl/artikelen/feature/ant-man-3-verschijnt-in-phase-5-super-power-unlimited/">Finger Guns Productions LLC</a> duidde op een spoedige start van de opnames.</p>
      <p>TJ Miller, die de rol van Weasel speelt in de Deadpool-franchise, uitte afgelopen vrijdag echter zijn zorgen over een derde Deadpool-film tijdens <a href="https://adamcarolla.com/tj-miller-and-mark-geragos/">The Adam Carolla Show</a>. Eerst werd hem gevraagd wat de stand van zaken is rondom het project en daar antwoordde hij (vanaf 23:23 in de podcast) als volgt op:</p>
      <blockquote>You know they don't have -- they are doing X-Force, so Deadpool the character and Cable, I think, and some of the other characters went in there in X-Force and there are just now so many characters in that world that there wasn't really room for me to do X-Force. And so, because they're doing X-Force, they haven't decided if they want to do Deadpool 3. And to be honest, I almost would rather they didn't. And here's why.</blockquote>
      <p>Miller vervolgde zijn betoog met een verwijzing naar The Hangover-films:</p>
      <blockquote>The Hangover II was a lot of fun. The Hangover III felt like a cash grab. ... I think Deadpool 2, we knocked it out of the park. I really think it ended up being great, and I was worried about that. So what if Deadpool 3 is eh? Then you just kind of look at the whole thing and that's the one that ruins it?</blockquote>
      <figure>
        <iframe src="https://www.youtube.com/embed/ZVgfkMM1VVg" width="608" height="370" data-service="Youtube" scrolling="no"/>
      </figure>
      <p>De rol van Miller in de Deadpool-franchise is misschien nog wel het meest onduidelijk. In 2017 werd de acteur door een oud-medestudent aan de universiteit van Washington <a href="https://www.thedailybeast.com/silicon-valley-star-tj-miller-accused-of-sexually-assaulting-and-punching-a-woman">beschuldigd van seksueel misbruik</a> en vorig jaar werd Miller door Silicon Valley-collega <a href="https://deadline.com/2018/07/silicon-valley-actress-alice-wetterlund-experience-show-tj-miller-hbo-responds-1202428910/">Alice Wetterlund</a> beschuldigd van pesterijen op de set. Weasel is na twee films bijna verweven in de serie dus als Deadpool 3 groen licht krijgt is de vraag hoe Disney en Marvel op zullen gaan met de controverse rondom Miller.<br/>    </p>
      <h3>Disney plant vijf nieuwe Marvel-films</h3>
      <p>Disney’s Marvel-planning voor de komende jaren is op zijn minst omvangrijk te noemen; van 2020 tot 2022 staan verschillende films en Disney+ series gepland die het MCU moeten uitbreiden. Films als The Eternals, Shang-Chi and the Legend of the Ten Rings, Doctor Strange in the Multiverse of Madness en Thor: Love and Thunder verschijnen in dat tijdsbestek, maar Kevin Feige en z’n vrienden hebben nog veel meer in petto voor de Marvel-fans. <a href="https://www.hollywoodreporter.com/heat-vision/disney-sets-2021-release-ridley-scotts-last-duel-pushes-back-kings-man-7-months-1255349">The Hollywood Reporter</a> maakte vrijdag bekend dat Disney nog eens vijf Marvel-films heeft ingepland in de periode ná 2022, dat vooralsnog bekend staat als Marvels Phase 5. Alle projecten staan gepland als <i>Unnamed Marvel movies </i>en zijn als volgt gepland:</p>
      <ul>
        <li>7 oktober 2022</li>
        <li>17 februari 2023</li>
        <li>5 mei 2023</li>
        <li>28 juli 2023</li>
        <li>3 november 2023</li>
      </ul>
      <p>Een aantal onaangekondigde Marvel-films zouden op later moment een van de bovenstaande releasedata kunnen krijgen. Zo moeten Guardians of the Galaxy Vol. 3, Ant-Man 3 en Deapool 3 nog een datum krijgen. Tijdens San Diego Comic Con 2019 werd Mahershala Ali gepresenteerd als de nieuwe Blade en ook zijn film heeft nog geen releasedatum. Verder is bekend dat Kevin Feige nadenkt over de toevoeging van nieuw aangekochte helden als de Fantastic Four en de X-Men. Of en wanneer zij een eigen film krijgen is nog niet bekend.<br/>     </p>
      <h3>Chadwick Boseman: 'Zeker ruimte voor Denzel Washington in het MCU'</h3>
      <p>Black Panther-ster Chadwick Boseman was afgelopen week te gast bij de Joe.ie om zijn nieuwe film 21 Bridges te promoten toen hem gevraagd werd naar de mogelijke toevoeging van Denzel Washington aan de cast van Black Panther 2. Ten tijde van de release van The Equalizer 2 werd Washington gevraagd of hij al benaderd was door Marvel of DC voor een rol in een van hun films, waarop hij (vanaf 02:207) het volgende antwoord gaf:</p>
      <figure>
        <iframe src="https://www.youtube.com/embed/Mj3-B7W1Juc" width="608" height="370" data-service="Youtube" scrolling="no"/>
      </figure>
      <p>Volgens Washington is een MCU- of DC-rol nog nooit met hem besproken, maar Boseman zegt dat er zeker een plek voor hem zal zijn in het MCU, mocht hij dat willen. Check het antwoord van Boseman (vanaf 03:50) hieronder:</p>
      <figure>
        <iframe src="https://www.youtube.com/embed/fDtZJXF-ttc" width="608" height="370" data-service="Youtube" scrolling="no"/>
      </figure>
      <p>Boseman zegt verder nog niet echt bezig te zijn met Black Panther 2; hij zegt vooral bezig te zijn met het hier en nu, de projecten waar hij nu bij betrokken is. Als Ryan Coogler zijn script voor Black Panther 2 helemaal af heeft en casting plaats gaat vinden, zal ongetwijfeld duidelijk worden of Denzel Washington zijn intrede zal doen in het MCU.<br/>    </p>
      <h3>Mark Ruffalo over de toekomst van Hulk</h3>
      <p>Sinds de ontknoping van Marvels Phase 3 met Avengers: Endgame en Spider-Man: Far From Home is duidelijk dat Chris Evans en Robert Downey Jr. hun superheldenrollen vaarwelzeggen, maar over een aantal helden van de inmiddels ‘oude garde’ bestaat nog enige onduidelijkheid. Een van die helden is Bruce Banner, beter bekend als de Hulk.</p>
      <p>Bekend is dat Banners nichtje Jennifer Walters een eigen Disney+ serie krijgt met <a href="https://www.pu.nl/artikelen/feature/kevin-feige-doorbreekt-stilte-over-zijn-star-wars-klus-super-power-unlimited/">She-Hulk</a>, maar Banners betrokkenheid bij deze serie of andere komende films in het MCU is nog onduidelijk. De acteur die sinds The Avengers gedaante geeft aan Hulk en Banner, Mark Ruffalo, was afgelopen vrijdag te gast bij Stephen Colbert en hij vertelde daar wat hij precies weet over de toekomst van zijn personage. Check het gesprek over Hulk (vanaf 05:52) hieronder:</p>
      <figure>
        <iframe src="https://www.youtube.com/embed/OC3ESY3cyRo" width="608" height="370" data-service="Youtube" scrolling="no"/>
      </figure>
      <p>Het lijkt er dus op dat er nog altijd een plek is voor Bruce Banner in het MCU. Feige en Ruffalo moeten nog in gesprek gaan over de precieze invulling van die plek, maar Hulk-fans kunnen in ieder geval gerust ademhalen.</p>
      <p>Dit was hem alweer, de Super Power Unlimited van deze week. Ben jij al begonnen aan de content op Disney+? LauraJenny bracht vorige week een mooi <a href="https://www.pu.nl/artikelen/feature/disney-tips-mandalorian-lady-and-the-tramp-the-world-according-to-jeff-goldblum-en-meer/">overzicht van series en films op de gloednieuwe streamingdienst</a>. Check die zeker eventjes als je nog twijfelt over een abonnement op Disney+.</p>
      <p>
        <a href="https://www.pu.nl/artikelen/feature/deadpool-3-wacht-op-groen-licht-van-marvel-studios-super-power-unlimited/">
          <b>Super Power Unlimited 47</b>
        </a>
      </p>
      <p>
        <a href="https://www.pu.nl/artikelen/feature/paul-dano-speelt-riddler-in-the-batman-super-power-unlimited/">
          <b>Super Power Unlimited 48</b>
        </a>
      </p>
      <p>
        <a href="https://www.pu.nl/artikelen/feature/martin-scorsese-verduidelijkt-marvel-standpunt/">
          <b>Super Power Unlimited 49</b>
        </a>
      </p>
      <p>
        <b>
          <a href="https://www.pu.nl/artikelen/feature/ant-man-3-verschijnt-in-phase-5-super-power-unlimited/">Super Power Unlimited 50</a>
        </b>
      </p>
      <p>
        <b>
          <a href="https://www.pu.nl/artikelen/feature/kevin-feige-doorbreekt-stilte-over-zijn-star-wars-klus-super-power-unlimited/">Super Power Unlimited 51</a>
        </b>
      </p>
    </article>
  </body>
</html>