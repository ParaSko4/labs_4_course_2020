<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10714--finalova-perlicka-neni-to-neuveritelne-licil-sampion-z-londyna-davne-setkani-s-protivnikem"/>
    <meta property="og:site_name" content="Tenisový svět"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Finálová perlička. Není to neuvěřitelné? líčil šampion z Londýna dávné setkání s protivníkem"/>
    <meta property="og:description" content="Před dvanácti měsíci ovládl závěrečný podnik pro osm nejlepších tenisových nadějí, letos už kraloval na seniorském Turnaji mistrů. Teprve jednadvacetiletý Stefanos Tsitsipas získal na londýnském vrcholu sezóny svou nejcennější trofej v kariéře, když ve finále přehrál ve třech setech Rakušana Thiema 6:7(6), 6:2 a 7:6(4)."/>
  </head>
  <body>
    <article>
      <h1>Finálová perlička. Není to neuvěřitelné? líčil šampion z Londýna dávné setkání s protivníkem</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <b>Před dvanácti měsíci ovládl závěrečný podnik pro osm nejlepších tenisových nadějí, letos už kraloval na seniorském Turnaji mistrů. Teprve jednadvacetiletý Stefanos Tsitsipas získal na londýnském vrcholu sezóny svou nejcennější trofej v kariéře, když ve finále přehrál ve třech setech Rakušana Thiema 6:7(6), 6:2 a 7:6(4).</b>
      </p>
      <p>Diváci se v zaplněné O2 Aréně bavili tenisem dlouhé dvě hodiny a 35 minut, aby nakonec sledovali, kterak slaví titul pro nového šampiona Řek Tsitsipas. Ten přitom musel zápas po prohraném prvním setu otáčet. „Nemám ponětí, co se stalo, že jsem hrál ve druhé sadě najednou tak dobře. Asi jsem udržel v klidu hlavu, nad ničím nedumal. Nedal jsem mu příliš šancí a sám jsem ho dvakrát brejknul. Byl to z mé strany výborný set,“ <a href="https://www.atptour.com/en/news/thiem-tsitsipas-nitto-atp-finals-2019-sunday-final">zamýšlel se po utkání Tsitsipas</a>.</p>
      <p>Ten třetí už byl ale opět vyrovnaný. „Hrál jsem takto velký zápas poprvé, dolehla na mě nervozita. Když jsem přišel o výhodu brejku, bylo to pro mě frustrující,“ přiznal řecký mladík, jenž promarnil náskok 3:1. „Nakonec rozhodoval až tiebreak. Hrozně se mi ulevilo,“ spadl mu po skvělém představení kámen ze srdce.</p>
      <p>Nejmladší vítěz Turnaje mistrů od dob Lleytona Hewitta, jenž jej vyhrál v roce 2001 v Sydney jako dvacetiletý, se rozpovídal i o atmosféře. „Podpora fanoušků byla fenomenální. Mít v zádech takovou armádu, když jste na kurtu, vám dodá strašně moc energie. Dávají mi víru, že dokážu dosáhnout toho, co chci. Motivují mě. Každému, kdo mě přišel podpořit třeba i s řeckou vlajkou, bych chtěl poděkovat. Připadal jsem si jako doma,“ nešetřil chválou majitel nyní již tří letošních trofejí.</p>
      <p>Tsitsipas, jenž si za týden v Londýně vydělal 2 656 000 amerických dolarů (necelých 62 milionů korun) a získal do žebříčku ATP 1 300 bodů, je od roku 2005 prvním vítězem, který dokázal otočit finále po prohrané první sadě. Tehdy se to v Šanghaji podařilo Argentinci Nalbandianovi.</p>
      <p>„Je to jako na horské dráze,“ popisoval Řek své pocity s pohárem v ruce. „Držet tuto trofej je úžasné. Byl to neuvěřitelný turnaj, emotivní. Ještě nikdy jsem necítil takovou podporu jako právě tady. Jsem vaším dlužníkem,“ obrátil se Tsitsipas opět na zaplněné ochozy.</p>
      <p>Stefanos Tsitsipas okusil poprvé atmosféru Turnaje mistrů v roce 2016 – tehdy jako sparingpartner. „Pamatuji si na to, je to neuvěřitelné. Právě v této roli jsem zde tehdy potkal Dominica (Thiema). Byl jsem juniorskou světovou jedničkou a ITF mě pozvala, abych zde s hráči trénoval,“ vzpomínal Tsitsipas na zážitek, který si letos <a href="https://www.tenisovysvet.cz/article/detail/../detail/10644--forejtek-jako-sparing-atp-ho-vybrala-na-turnaj-mistru">vyzkoušel také český talent Jonáš Forejtek</a>.</p>
      <p>„Prvním, s kým jsem tehdy trénoval, byl Dominic. Není to neuvěřitelné? A teď jsme spolu hráli finále. Je to skvělé, fantastické,“ přidal zajímavou perličku novopečený vítěz Turnaje mistrů Tsitsipas.</p>
      <p>Zatímco řecký tenista zůstal v pondělním vydání žebříčku ATP na šesté pozici, poražený rakouský finalista si díky porci 800 bodů polepšil před Rusa Medveděva na čtvrtou příčku. Kromě toho vyinkasuje Thiem i 1 302 000 dolarů (přibližně 30,3 milionů korun).</p>
      <figure>
        <iframe src="https://www.youtube.com/embed/rIsOrUKLalE" width="640" height="360" data-service="Youtube" scrolling="no"/>
      </figure>
      <footer>Filip Lefenda, foto: Twitter: BBC Sport</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10709--turnaj-mistru-debutant-tsitsipas-triumfoval-v-londyne-v-trisetove-bitve-udolal-thiema"/>
      </related>
    </article>
  </body>
</html>