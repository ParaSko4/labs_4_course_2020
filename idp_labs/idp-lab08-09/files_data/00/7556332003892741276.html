<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/lavoro-e-professioni/articolo.php?articolo_id=78869"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Congresso Nazionale Fesmed. Giuseppe Ettore riconfermato alla presidenza del sindacato"/>
    <meta property="og:description" content="- Giuseppe Ettore è stato riconfermato alla presidenza della Fesmed - Federazione Sindacale Medici Dirigenti.   Questo l’esito del Congresso nazionale del sindacato, che si è svolto a Roma il 15 e 16 novembre, nel corso del quale è stato eletto anche il Consiglio direttivo che guiderà la Federazione nel triennio 2020 - 2022. Giovanni Sgroi è il presidente vicario, con Sergio Brunati segretario e Francesco Pulli tesoriere. Completano la squadra i consiglieri: Teresa Saccotelli, Giuseppe Pirillo, Gianfranco Quintarelli e Alberto Zaccaroni. Presidente emerito, Carmine Gigli.   Il bilancio del precedente mandato, sottolinea Ettore, si chiude positivamente per la svolta nella rappresentanza sindacale con la nascita della Federazione Cimo-Fesmed  e la posizione “politica”  assunta nella non firma del preaccordo per il rinnovo del Ccnl: “La Federazione Cimo- Fesmed   è una forza sindacale organizzata e rappresentativa, un cambio di rotta, un patto di comunione aperto a coloro che desiderano sostenere un progetto sindacale…"/>
  </head>
  <body>
    <article>
      <h1>Congresso Nazionale Fesmed. Giuseppe Ettore riconfermato alla presidenza del sindacato</h1>
      <h2>
        <i>Eletto il Consiglio direttivo che guiderà la Federazione nel triennio 2020 - 2022. “Il Sindacato deve promuovere e governare un ricambio di genere con una forte assunzione di responsabilità verso i giovani, opporsi alle forti criticità in atto ed al tempo stesso progettare il futuro”, ha detto il Presidente.</i>
      </h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <pic src="http://www.quotidianosanita.it/lavoro-e-professioni/../../img_prima/front8823569.jpg" width="150" height="150"/>
      </p>
      <p>- <b>Giuseppe Ettore</b> è stato riconfermato alla presidenza della Fesmed - Federazione Sindacale Medici Dirigenti.<br/> <br/>Questo l’esito del Congresso nazionale del sindacato, che si è svolto a Roma il 15 e 16 novembre, nel corso del quale è stato eletto anche il Consiglio direttivo che guiderà la Federazione nel triennio 2020 - 2022. <b>Giovanni Sgroi</b> è il presidente vicario, con <b>Sergio Brunati</b> segretario e <b>Francesco Pulli</b> tesoriere. Completano la squadra i consiglieri: <b>Teresa Saccotelli, Giuseppe Pirillo, Gianfranco Quintarelli e Alberto Zaccaroni</b>. Presidente emerito, <b>Carmine Gigli.</b><br/> <br/>Il bilancio del precedente mandato, sottolinea Ettore, si chiude positivamente per la svolta nella rappresentanza sindacale con la nascita della Federazione Cimo-Fesmed  e la posizione “politica”  assunta nella non firma del preaccordo per il rinnovo del Ccnl: “La Federazione Cimo- Fesmed   è una forza sindacale organizzata e rappresentativa, un cambio di rotta, un patto di comunione aperto a coloro che desiderano sostenere un progetto sindacale mirato a rendere sinergici i valori professionali e la tutela del medico, per vigilare sui tagli a danno della sanità e a difesa del diritto all’equità delle cure su tutto il territorio nazionale.  In discussione ci sono anche la formazione e l’accesso al mondo del lavoro per i giovani, le aggressioni, il disagio lavorativo legato in prevalenza alla grave carenza di personale, l’imbuto formativo delle scuole di specializzazione.</p>
      <p> <br/>Molti gli interventi che si sono succeduti nel corso del Congresso al quale sono intervenuti il vice ministro della Salute <b>Pierpaolo Sileri</b>, <b>Antonio Chiantera</b> (Presidente Sigo), <b>Americo Cicchetti</b> (Professore Ordinario Facoltà di Economia Univ. Cattolica), <b>Fabrizio D’Alba</b> (Dg Ao San Camillo), <b>Enrico Desideri</b> (Presidente Fondazione per la sicurezza in sanità), <b>Giuseppe Petrella</b> (Professore ordinario chirurgia Facoltà di Medicina Univ. Tor Vergata), <b>Guido Quici</b> (Presidente Federazione Cimo- Fesmed ), <b>Francesco Vitale</b> (V. Presidente Anpo Nuova Ascoti) e di <b>Pierluigi Marini</b> (Presidente Acoi).<br/> <br/>“Data la molteplicità e la complessità dei vari punti – ha dichiarato Ettore –  l’etica della responsabilità impone oggi al Sindacato una analisi rigorosa e la pianificazione di azioni il più possibile condivise e sinergiche da parte di tutti, cittadini, professionisti, istituzioni, politica, società scientifiche, associazioni di pazienti, industrie) e proiettate a far convergere ogni sforzo per la sostenibilità e la tutela della salute  come valore assoluto”.<br/> <br/><b>Il Ssn pubblico deve pertanto:</b><br/>• restituire ai medici il giusto ruolo, investendo nella formazione e valorizzando le competenze professionali per governare le innovazioni e i cambiamenti organizzativi in sanità e la tutela della salute dei cittadini;<br/>• ripristinare le dotazioni organiche e i carichi di lavoro per la prevenzione del rischio clinico, la sicurezza e la qualità delle cure;<br/>• restituire dignità a chi, con abnegazione personale, fa fronte alle carenze quotidiane e alla burocrazia a danno del tempo da dedicare al rapporto con i pazienti;<br/>• garantire la tutela legale e assicurativa;<br/>• ridare certezze al futuro dei giovani medici per rendere attrattivo il SSN e frenare la fuga verso altri paesi europei;<br/>• riportare i medici interlocutori credibili per i pazienti e le istituzioni;<br/>• ridurre lo stato di marginalizzazione nei livelli decisionali e riappropriarsi del ruolo di attori e non di comparse. <br/>“Per tutto ciò – ha concluso il presidente Fesmed – è richiesto un lavoro costante e coerente del sindacato, un salto culturale, un impegno economico e soprattutto una scelta politica che ci aspettiamo dal Ministro Speranza e dal Governo già a partire dalla legge di bilancio”.<br/> </p>
    </article>
  </body>
</html>