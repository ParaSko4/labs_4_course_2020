<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/remont-mostu-na-ul-nysy-luzyckiej-w-opolu-prace-przesuniete-na-przyszly-rok-zdjecia/ar/c4-14577369"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Remont mostu na ul. Nysy Łużyckiej w Opolu. Prace przesunięte na przyszły rok [ZDJĘCIA]"/>
    <meta property="og:description" content="Gdyby wszystko poszło zgodnie z planem, to modernizacja przeprawy nad Odrą w ciągu ul. Nysy Łużyckiej byłaby na finiszu. Tymczasem roboty nawet nie wystartowały. I w tym roku już się nie rozpoczną."/>
  </head>
  <body>
    <article>
      <h1>Remont mostu na ul. Nysy Łużyckiej w Opolu. Prace przesunięte na przyszły rok [ZDJĘCIA]</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Piotr Guzik</a></address>
      <figure>
        <a href="https://nto.pl/remont-mostu-na-ul-nysy-luzyckiej-w-opolu-prace-przesuniete-na-przyszly-rok-zdjecia/ga/c4-14577369/zd/40026587">
          <img src="https://d-art.ppstatic.pl/kadry/k/r/1/5a/1e/5dcc0f727e992_o_large.jpg"/>
        </a>
        <figcaption><a href="https://nto.pl/remont-mostu-na-ul-nysy-luzyckiej-w-opolu-prace-przesuniete-na-przyszly-rok-zdjecia/ga/c4-14577369/zd/40026587">zobacz galerię (10 zdjęć)<br/></a>Most nad Odrą w ciągu ul. Nysy Łużyckiej w Opolu miał być wyremontowany w tym roku<cite>Piotr Guzik</cite></figcaption>
      </figure>
      <p>
        <b>Gdyby wszystko poszło zgodnie z planem, to modernizacja przeprawy nad Odrą w ciągu ul. Nysy Łużyckiej byłaby na finiszu. Tymczasem roboty nawet nie wystartowały. I w tym roku już się nie rozpoczną.</b>
      </p>
      <p>Miejski Zarząd Dróg wiosną znalazł wykonawcę prac na północnej części przeprawy nad Odrą. Głównymi problemami są tam nierówny chodnik oraz stan nawierzchni na moście.</p>
      <p>W ramach modernizacji przewidziano m.in. naprawę powierzchni betonowych przyczółków i skrzydeł mostu stalowego, usunięcie starej i ułożenie nowej nawierzchni na pasach jezdni w kierunku skrzyżowania z ulicami Wrocławską i Niemodlińską.</p>
      <p>Istotnym elementem inwestycji jest również utworzenie na wyremontowanej płycie chodnika ciągu pieszo-rowerowego, który przebiegać ma od okolic ronda na pl. Konstytucji 3 Maja aż do wiaduktu na ul. Bończyka, który połączy istniejące trakty dla cyklistów.</p>
      <p>Plan zakładał, że konsorcjum firm PBW Inżynieria i Rad Pol z Wrocławia do wakacji wykona projekt remontu mostu, a potem wystartują prace, które miały być zakończone <a href="http://zywiec.naszemiasto.pl/artykul/646538,ruszyl-remont-mostu-przy-ulicy-grunwaldzkiej-w-lodygowicach,id,t.html#utm_medium=alz&amp;utm_source=nto.pl&amp;utm_campaign=artykul">do połowy grudnia</a>.</p>
      <p>To już nie jest aktualne. - Jesteśmy w trakcie procedowania aneksu terminowego na prace projektowe. Przewidywany czas ich zakończenia to styczeń 2020 roku – mówi Adam Leszczyński, rzecznik MZD.</p>
      <figure>
        <a href="https://nto.pl/budowa-obwodnicy-piastowskiej-w-opolu-jak-nowa-droga-prezentuje-sie-z-lotu-ptaka-zdjecia/ga/c1-14545381/zd/39724955">
          <img src="https://d-art.ppstatic.pl/kadry/k/r/1/fb/dc/5db9acdc701c3_o_large.jpg"/>
        </a>
        <figcaption><a href="https://nto.pl/budowa-obwodnicy-piastowskiej-w-opolu-jak-nowa-droga-prezentuje-sie-z-lotu-ptaka-zdjecia/ga/c1-14545381/zd/39724955">zobacz galerię (10 zdjęć)<br/></a>Budowa obwodnicy piastowskiej w Opolu. Jak nowa droga prezen...</figcaption>
      </figure>
      <p>- Zmiana pierwotnych terminów kontraktowych wynika z przedłużających się procedur związanych z pozyskiwaniem wszelkich decyzji i uzgodnień zależnych od organów zewnętrznych, które znacząco wpłynęły na zakres projektowy i konieczność wprowadzania kolejnych aktualizacji dokumentacji projektowej. Powyższa sytuacja nie jest skutkiem zaniedbań wykonawcy dlatego nie ma podstaw żeby nakładać na niego kary – argumentuje.</p>
      <p>Adam Leszczyński zapowiada, że roboty budowlane powinny wystartować w marcu przyszłego roku. – W takiej sytuacji przewidywany termin zakończenia inwestycji to końcówka wakacji 2020 roku – mówi.</p>
      <p>Rzecznik MZD deklaruje, że w trakcie prac most nie będzie zamykany. Ale nie będzie też w pełni przejezdny. Nawierzchnia ma być tam wymieniana po jednym pasie ruchu.</p>
      <p>Koszt remontu mostu nad Odrą w ciągu ul. Nysy Łużyckiej to około 2,9 mln zł.</p>
    </article>
  </body>
</html>