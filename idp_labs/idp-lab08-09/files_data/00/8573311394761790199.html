<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/benessere/salute-e-prevenzione/2019/11/18/attacchi-di-panico-da-dove-arrivano-e-come-fare-per-superarli"/>
    <meta property="og:site_name" content="VANITY FAIR"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Attacchi di panico: da dove arrivano e come fare per superarli"/>
    <meta property="og:description" content="Dieci milioni di italiani hanno sperimentato almeno una volta nella vita cosa significa vivere un attacco di panico. Vi spieghiamo cosa sono, da dove arrivano e come potete ritrovare la serenità"/>
  </head>
  <body>
    <article>
      <h1>Attacchi di panico: da dove arrivano e come fare per superarli</h1>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://www.vanityfair.it/author/ecastellano" target="_blank">Elisa Castellano</a></address>
      <slideshow>
        <figure>
          <img src="https://images.vanityfair.it/wp-content/uploads/2018/06/08161631/land-panico-950x684.jpg"/>
        </figure>
        <figure>
          <img src="https://images.vanityfair.it/gallery/95025/Big/c279b92e-29be-42f1-b273-d458de35aaf1.jpeg"/>
          <figcaption><b>Ascoltatela</b><br/>Se l’ansia è venuta a trovarvi, l’ha fatto per un motivo. È arrivato il momento di accoglierla nel migliore dei modi, come se fosse un ospite che arriva a farvi visita.<br/>Fatela accomodare nella vostra casa (il vostro corpo) e chiedetele letteralmente e ad alta voce che messaggio vi sta portando. Questa emozione viene spesso respinta poiché fastidiosa e lei non può fare altro che presentarsi con ancora più forza poichè è l’unico modo perché venga ascoltata.<br/>Seguite l’istinto per ascoltare il suo messaggio e non identificatevi con lei: non siete ansiosi, state solo provando ansia in quel momento.<br/> <cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/95025/Big/b87a2957-031f-4fbd-a06e-9176c5f2f1ad.jpeg"/>
          <figcaption><b>Respirate</b><br/>Durante un attacco d’ansia o di panico la respirazione assume un ruolo centrale.<br/>Il respiro diventa affannoso e il fiato è corto, si ha la necessità di cercare l’aria al dì fuori sforzandoci di trovarla.<br/>Per diminuire il livello di tensione e calmare il corpo, potreste provare la respirazione diaframmatica. Mettete una mano sul petto e una sulla pancia. Dovrete sentire la pancia che si gonfia e si sgonfia mentre la mano sul petto dovrà rimanere ferma.<br/>In questo modo riprenderete la respirazione corretta e tornerete a stare meglio più velocemente.<br/> <cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/95025/Big/76ec5cfd-4ffb-4396-93a1-efd133d3b59c.jpeg"/>
          <figcaption><b>Ritornate nel presente</b><br/>Se l’ansia arriva in modo inaspettato e in un momento di tranquillità, forse state vagando con la mente in modo inconsapevole.<br/>Il modo migliore per calmarsi è quello di tornare al presente, l’unico tempo in cui viviamo davvero.<br/>Cosa avete intorno? Cosa vedono i vostri occhi? Cominciate ad elencare tutto quello che potete toccare e vedere (la poltrona, la tv, la lampada, il tappeto…). Questa è l’unica vera realtà oggettiva, non quella che la vostra mente sta immaginando.<br/> <cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/95025/Big/fe02a1bf-151d-4ca7-baa0-c10b5f91d5e4.jpeg"/>
          <figcaption><b>Fate un diario</b><br/>Ogni volta che vi sentite ansiosi, scrivetelo in un diario. Potrà essere un semplice block notes in cui scrivere sensazioni e pensieri legate a quell’emozione.<br/>Ad esempio “Mi sento ansioso prima di andare al lavoro perché temo che il capo possa arrabbiarsi con me”. Possono essere pensieri senza una logica apparente, forse non sapete neanche perché pensate che il capo possa arrabbiarsi ma è semplicemente quello che sentite.<br/>Va bene così, giorno dopo giorno e con l’aiuto di un professionista potrete mettere insieme i pezzi del puzzle.<br/> <cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/95025/Big/ed3b7f73-dbb6-4467-944f-0a6aa8efbf3a.jpeg"/>
          <figcaption><b>Non cercate spiegazioni</b><br/>Una della più diffuse reazioni ad uno stato d’ansia è quello di cercare una spiegazione plausibile.<br/>“Proprio non capisco perché sto così male eppure ho tutto quello che mi serve per essere felice” o ancora “Non ho nessun motivo per provare ansia, non capisco perché” sono tra le frasi più classiche di chi ha un disturbo d’ansia.<br/>Questo non vi porterà a niente, la responsabilità non è di una situazione o di una persona specifica, sarebbe troppo riduttivo per la complessità del nostro mondo interno.<br/>Accettate semplicemente lo stato in cui vi trovate e accoglietelo senza giudizio, presto lascerà spazio a una nuova (o per ora nascosta!) parte di te.<cite>stock.adobe.com</cite></figcaption>
        </figure>
        <figcaption>Ansia: quando si parla di patologia e come comportarsi quando arriva</figcaption>
      </slideshow>
      <p>
        <b>Dieci milioni di italiani hanno sperimentato almeno una volta nella vita cosa significa vivere un attacco di panico. Vi spieghiamo cosa sono, da dove arrivano e come potete ritrovare la serenità</b>
      </p>
      <p>
        <b>Cos’è l’attacco di panico?</b>
      </p>
      <p>Secondo il Manuale Diagnostico e Statistico dei Disturbi Mentali (DSM-V), il Disturbo da Attacchi di Panico fa parte dei<b> Disturbi d’Ansia</b>.</p>
      <p>Colpisce prevalentemente il sesso femminile tra i 18 e i 25 anni, tanto che in questa fascia circa il 33% dei giovani ha sperimentato i sintomi del panico. Non solo giovani ma anche donne e uomini di qualsiasi età possono esserne colpiti e dopo che accade il primo attacco di panico, niente è più come prima. Si stima che la seconda fascia di età più colpita sia quella che parte dai 44 e arriva ai 55 anni, è in prevalenza di genere femminile ma è in crescita anche tra gli uomini soprattutto se professionisti di alto livello.</p>
      <p>Quando arriva il primo attacco di panico succede letteralmente il panico. <b>La mente va in tilt, non si riesce a ragionare razionalmente, si crede di morire o di stare per impazzire.</b> Fisicamente si fa fatica a respirare, ci sono tremori interni ed esterni, vertigini, formicolii diffusi agli arti, ci possono essere dolori al torace e il cuore sembra impazzito tanto da voler uscire dal petto. La sensazione è quella di essere avvolti da una nube nera che schiaccia il petto e non andrà mai via. L’attacco di panico dura dai 5 a un massimo di 20 minuti, si conclude spesso con un pianto liberatorio e con un ritorno graduale alla realtà. La sensazione che lascia è di profonda stanchezza fisica e di forte ansia.</p>
      <p>L’attacco di panico può essere un caso isolato dovuto a difficoltà momentanee oppure può ripetersi con una forma variabile, nei casi più gravi possono essercene anche più al giorno. Perché sia diagnosticato un vero e proprio Disturbo da Attacchi di Panico, almeno un attacco per almeno un mese dovrà essere caratterizzato da una persistente preoccupazione che possa riaccadere in futuro o da un significativo e disfunzionale cambiamento nel comportamento in cui il soggetto ad esempio comincerà a evitare le situazioni percepite come pericolose.</p>
      <p>L’attacco di panico viene percepito come una mina vagante che colpisce nei momenti in cui si è più tranquilli, quando non ci sono situazioni di particolare paura ed è proprio questo che terrorizza e paralizza. <b>L’attacco di panico ruba la serenità.</b></p>
      <p><b>Da dove arrivano?</b><br/>La prima domanda a cui una persona pensa dopo i primi attacchi di panico è cosa sta succedendo e da dove arrivano queste terribili sensazioni che sta provando. Si ripercorrono gli ultimi eventi di vita e a parte qualche giorno di stress o qualche evento poco piacevole, non sembra sia successo niente di particolarmente rilevante. Il primo attacco può anche arrivare in un momento di forte stress come lutto o malattie che non riusciamo a gestire in altro modo. All’inizio si da tutta la colpa a quel fatto ma mano a mano ci si rende conto che l’evento negativo sta passando mentre il panico rimane. Succede perché, quando arriva l’attacco di panico, il corpo e la mente sono già arrivati al punto di saturazione più alto. Probabilmente avete accumulato silenzi, avete messo da parte troppe volte quel dolore tanto forte quanto pericoloso, avete tappato la bocca a emozioni che non sono mai sparite. Sono rimaste dentro di voi, sono diventate più forti ogni volta che le avete ignorate o soffocate e adesso l’unico modo che hanno per farsi sentire è urlare in questo modo così dirompente e faticoso da accettare. State tranquilli, è normale che non abbiate idea di cosa c’è sotto, è fisiologico che non sappiate quali emozioni sono state trascurate. Se così non fosse non avreste vissuto l’attacco di panico. Adesso però è il momento di dargli una voce.</p>
      <p><b>Come fare per superarli?</b><br/>Aspettare che il periodo passi non funzionerà. Forse per qualche tempo starete bene ma poi gli attacchi torneranno o si trasformeranno in altre forme altrettanto devastanti. Quello che dovreste fare è evitare che ricapitino e che possano tornare a scatenare la paura. Esistono terapie farmacologiche per curare il Disturbo da Panico ma seguite questa strada solo se consigliata da un professionista di riferimento come uno psichiatra. In ogni caso alla terapia farmacologica andrebbe affiancato un percorso psicoterapeutico atto a scoprire il malessere profondo che si cela dietro queste manifestazioni. Vi verranno insegnate tecniche per gestire gli attacchi e per fare in modo che non facciano più così paura mentre in parallelo si lavorerà su tutti quei pensieri disfunzionali che il panico ha creato. A poco a poco ritornerete a sentire di poter gestire quello che vi succede. Mentre gli attacchi di panico si diraderanno, imparerete a scoprire voi stessi. Darete voce alle vostre emozioni, farete pulizia di pensieri negativi e capirete che gli attacchi di panico, così come l’ansia generalizzata, arrivano per due motivi: salvarvi la vita e farvi rinascere.</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/benessere/salute-e-prevenzione/2018/04/30/attacchi-panico-cose-da-sapere"/>
        <a href="https://www.vanityfair.it/benessere/salute-e-prevenzione/2018/10/03/emma-stone-attacchi-di-panico-ansia-come-gestire-disturbo"/>
        <a href="https://www.vanityfair.it/benessere/salute-e-prevenzione/2018/06/25/attacchi-panico-testimonianza"/>
      </related>
    </article>
  </body>
</html>