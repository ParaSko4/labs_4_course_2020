<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773909,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="בגלל AI מיליוני עובדים יצטרכו הסבה מקצועית; יש לכם את הכישורים הדרושים לעתיד?"/>
    <meta property="og:description" content="מחקר של IBM בקרב 5,500 מנהלים מצא שבעקבות השינויים שהשוק צפוי לעבור ארגונים מחפשים עובדים בעלי גמישות, סתגלנות ויכולת ללמוד מהר - וזה חשוב להם יותר ממיומנויות טכנולוגיות"/>
  </head>
  <body>
    <article>
      <h1>בגלל AI מיליוני עובדים יצטרכו הסבה מקצועית; יש לכם את הכישורים הדרושים לעתיד?</h1>
      <h2>מחקר של IBM בקרב 5,500 מנהלים מצא שבעקבות השינויים שהשוק צפוי לעבור ארגונים מחפשים עובדים בעלי גמישות, סתגלנות ויכולת ללמוד מהר - וזה חשוב להם יותר ממיומנויות טכנולוגיות</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">מעין מנלה</a></address>
      <p>בשלוש שנים הקרובות 120 מיליון עובדים ב-12 מהכלכלות הגדולות בעולם יזדקקו לסבה מקצועית או הכשרה מחדש כתוצאה מהשימוש בטכנולוגיות מתקדמות כמו בינה מלאכותית (AI), כך עולה ממחקר שערכה IBM בקרב 5,500 מנהלים ב-48 מדינות. כבר היום, פחות ממחצית המנהלים שהשתתפו בסקר (41%) סבורים שיש להם את כוח האדם, המיומנויות והמשאבים כדי לממש את האסטרטגיה העסקית שלהם בשנים הקרובות.</p>
      <p>המחסור בכוח אדם מיומן הוא אחד האתגרים הגדולים ביותר העומדים בפני שוק העבודה כבר היום. אבל למרות שמנהלים מכירים באיום הזה רוב הארגונים לא תוקפים את הבעיה באופן יזום או יעיל, ולא עדכנו את אסטרטגיות הגיוס והכשרת העובדים המסורתיות. הם פשוט צועדים במקום, כך לפי המחקר.</p>
      <p>עם זאת, החדשות הטובות עבור העובדים שחוששים להישאר לא רלוונטיים הן שלרובם כבר יש את הכישורים הדרושים לשוק העבודה החדש. מהמחקר עולה שהביקוש למיומנויות חדשות, רכות יותר, עולה בעוד שמיומנויות אחרות מתיישנות והופכות מבוקשות פחות.</p>
      <p>לדוגמא, כישורי הליבה הטכנולוגיים ומיומנויות המחשב והתוכנה דורגו ב-2016 על ידי המנהלים כדרישות הקריטיות ביותר ממועמדים. לעומת זאת, בשנת 2018 שני הכישורים המבוקשים ביותר על ידי מנהלים היו "כישורים רכים" - נכונות להיות גמישים וסתגלנים ומיומנויות ניהול זמן ותיעדוף משימות. הכישורים האלה דורגו בסקר הקודם ב-2016 במקומות הרביעי והשביעי בהתאמה. ב-2018, כישורי הליבה הטכנולוגיים ירדו למקום 6 בדירוג, וכישורי מחשב ותוכנה ירדו למקום 8 בדירוג המיומנויות המבוקשות ביותר בקרב המנהלים.</p>
      <p> </p>
      <figure>
        <img src="https://images1.calcalist.co.il/PicServer3/2019/03/31/895828/1NL.jpg"/>
        <figcaption>בגלל בינה מלאכותית, 120 מיליון עובדים יידרשו להסבה מקצועית <br/>צילום: שאטרסטוק</figcaption>
      </figure>
      <p>עוד עולה מהמחקר, שהזמן שלוקח לסגור פער מיומנויות בקרב עובדים באמצעות הכשרה גדל ביותר מפי עשר בארבע שנים בלבד: בשנת 2014 נדרשו שלושה ימים בממוצע לסגירת פערים ביכולות באמצעות הכשרה; בשנת 2018 נדרשו 36 ימים.</p>
      <p>אלה הם הכישורים הדרושים ביותר לפי המנהלים:</p>
      <p>1. נכונות להיות גמישים ולהסתגל לשינויים</p>
      <p>2. כישורי ניהול זמן ויכולת תיעדוף משימות</p>
      <p>3. יכולת לעבוד ביעילות בסביבה של צוותים</p>
      <p>4. יכולת לתקשר בצורה אפקטיבית בהקשרים עסקיים</p>
      <p>5. כישורים אנליטיים וקבלת החלטות על בסיס נתונים עסקיים</p>
      <p>6. כישורי ליבה טכנולוגיים</p>
      <p>7. חדשנות ויצירתיות</p>
      <p>8. כישורי מחשב ותוכנה בסיסיים</p>
      <p>9. יושרה ואתיקה</p>
      <p>10. ידיעת שפות זרות</p>
      <p>ככל שהטכנולוגיה מוזילה את העלות של משימות מסוימות עבור בעלי תפקידים, הערך של משימות אחרות של אותם בעלי תפקידים עולה. משימות שמבוססות על מיומנות ותובנה אינטלקטואלית, או כאלה הדורשות, במידה מסוימת, גמישות גופנית, שכל ישר, שיקול דעת, אינטואיציה, יצירתיות ושפה מדוברת, נוטות לעלות בערכן. הנה מספר דוגמאות מתוך מחקר של מעבדת הבינה המלאכותית של IBM ו-MIT "עתידו של שוק העבודה: איך טכנולוגיות מתקדמות משנות את משימות העובדים":</p>
      <p>במשרות בשכר גבוה בתחום העסקים והפיננסים, משימות הקשורות לידע בענף הולכות ומתרבות. השכר השנתי למשימות שדורשות ידע בתעשייה עלה בין 2010 ל- 2017 ב-6,387 דולר בממוצע, בעוד שהשכר השנתי עבור משימות ייצור ירד ב- 5,218 דולר לשנה, בממוצע.</p>
      <p>במשרות טיפול ושירותים אישיים בשכר נמוך (מעצבי שיער מאמני כושר, מעצבים גראפיים וכו'), השכר השנתי עבור משימות עיצוב - כמו עיצוב מצגות או עיצוב דיגיטלי - עלה בין 2010 ל- 2017 בכ- 12 אלף דולר, בממוצע. למעשה ערכן של משימות בתחום העיצוב כמו עיצוב גרפי, עיצוב תעשייתי, עיצוב ממשק משתמש, חווית משתמש ועיצוב מצגות - גדל בעקביות בעיסוקים שונים וקבוצות שכר שונות.</p>
      <p>במשרות בתחום המכירות בשכר בינוני, ערך משימות העיצוב עלה מדי שנה ב -8,522 דולר. ובתחום המחשבים והמתמטיקה בשכר גבוה, ערכן של משימות העיצוב גדל מדי שנה ב- 6,011 דולר.</p>
      <p> </p>
      <p>בני אדם מוכשרים היו תמיד המנוע של חדשנות והתנופה לצמיחה כלכלית אבל כיום, פיתוחים טכנולוגיים מהירים ושינויים במודלים עסקיים, מגדירים מחדש את שוק העבודה. אחת ההמלצות של מחקר המנהלים של IBM היא שחברות צריכות להשתמש בניתוח נתונים ובינה מלאכותית כדי לחזות ולהסיק מהן המיומנויות הקיימות ברחבי הארגון ולחלוק באופן שקוף את המידע הזה עם העובדים כדי להניע תרבות של למידה מתמשכת.</p>
      <p>ההמלצה העיקרית של המחקר עבור ארגונים היא לסגור את פער הכישורים בארגון על ידי התמקדות בהכשרה מותאמת אישית של העובדים שמבוססת על מידע; ליצור תהליכי למידה המותאמים לרמת הניסיון של העובד, כישוריו, תפקידו הנוכחי ושאיפות הקריירה שלו. כמו כן, המחקר מראה כי תהליכים אלה צריכים להיות חווייתיים, כאלה המאפשרים למידה של עמית מעמית, תרגול מעשי המשולב בעבודה השוטפת וגם למידה מכוונת בכיתות מסורתיות.</p>
      <p>"ארגונים מתמודדים עם לחץ גובר והולך בגלל פער הכישורים שנוצר בארגון ושווקי העבודה המצטמצמים באופן שיכול להשפיע על עתידם העסקי – ועל הכלכלה העולמית", אמרה איימי רייט, שותפה מנהלת של חטיבת Talent &amp; Transformation ב-IBM. "למרות שמנהלים מכירים בחומרת הבעיה, מחציתם הודו שאין להם שום אסטרטגיות לפיתוח מיומנויות כדי להתמודד עם המצב. והטקטיקות שהמחקר הצביע עליהן כבעלות הסיכוי הגדול ביותר לסגור את הפער באופן המהיר ביותר הן אלה שהכי פחות בשימוש".</p>
    </article>
  </body>
</html>