<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/ristoranti/ganbero_rosso_pasticcerie_classifica_milano_roma_trieste-4870819.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Le migliori pasticcerie d'Italia? Per il Gambero Rosso sono a Milano, Roma e Trieste"/>
    <meta property="og:description" content="Conta 23 indirizzi da non perdere, la geografia delle migliori pasticcerie d'Italia delineata oggi dal Gambero Rosso in occasione della presentazione della settima edizione della guida..."/>
  </head>
  <body>
    <article>
      <h1>Le migliori pasticcerie d'Italia? Per il Gambero Rosso sono a Milano, Roma e Trieste</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Conta 23 indirizzi da non perdere, la geografia delle migliori pasticcerie d'Italia delineata oggi dal Gambero Rosso in occasione della presentazione della settima edizione della guida «Pasticceri &amp; Pasticcerie 2020». La classifica delle Tre Torte (i locali che raggiungono un ponteggio superiore ai 90) regala conferme, con 23 locali. Premi speciali vanno quest'anno al «Pasticcere Emergente»: Marco Battaglia e Lavinia Franco di Marlà Milano. Novità dell'Anno: Harry's Pasticceria a Trieste, mentre il re della «Miglior Pasticceria Salata» è Bompiani a Roma.</p>
      <p>
        <a href="https://www.ilmessaggero.it/alimentazione/iginio_massari_dolci_pasticcere_gambero_rosso_tre_torte_bompiani_pasticceria_salata-4870732.html">Iginio Massari eletto ancora re dei dolci d'Italia, Bompiani di Roma miglior pasticceria salata</a>
      </p>
      <p>Per i curatori della guida «l'alta pasticceria allarga sempre di più i suoi orizzonti con restyling dei locali che puntano alla valorizzazione dei prodotti e un'attenzione sempre maggiore da parte dell'hotellerie di lusso. Gli hotel con pasticcerie sono infatti il trend del momento: boutique in cui si punta ad una proposta d'eccellenza che seleziona le migliori materie prime da tutto il mondo, senza però dimenticare il territorio».</p>
      <p>A guidare il treno delle eccellenze è la regione Lombardia con 6 insegne, seguono la Campania con 5, poi Piemonte, Veneto, Emilia-Romagna, Lazio e Sicilia con 2, infine Toscana e Trentino-Alto Adige con 1. Mentre si infoltisce il numero delle Migliori Due Torte (i locali che hanno un punteggio da 85 a 89) che passano da 54 a 60. «L'appuntamento con la guida Pasticceri &amp; Pasticcerie mette in luce un settore in continua e costante crescita ed evoluzione» ha sottolineato Paolo Cuccia, Presidente di Gambero Rosso.</p>
      <p>«Il Gambero - ha ricordato - è da sempre attento ai maestri impegnati nell'utilizzo e nella trasformazione dei prodotti eccellenti che ne esaltano le qualità e riescono a produrre grandi capolavori, simbolo della creatività culinaria del nostro Paese». Per il terzo anno una sezione finale viene dedicata ai Migliori Pastry Chef. La pasticceria da ristorazione è un importante e intrigante capitolo dell'universo dolce, e questa appendice raccoglie i più interessanti talenti del settore che, in grandi ristoranti della Penisola, hanno il compito di sublimare con le loro creazioni l'ultimo atto del pasto.</p>
      <footer>Ultimo aggiornamento: 19 Novembre, 17:39<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/alimentazione/iginio_massari_dolci_pasticceria_gambero_rosso_tre_torte_bompiani-4870732.html"/>
      </related>
    </article>
  </body>
</html>