<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/informatii-oficiale-despre-viitorul-bmw-i4-putere-maxima-de-aproximativ-94791.html"/>
    <meta property="og:site_name" content="Automarket"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Informații oficiale despre viitorul BMW i4: putere maximă de aproximativ 530 CP și autonomie de până la 600 de kilometri"/>
    <meta property="og:description" content="BMW a publicat o serie de informații referitoare la viitorul i4. Gran Coupe-ul electric dezvoltat de producătorul german va oferi 530 de cai putere și va putea accelera de la 0 la 100 km/h în circa 4 secunde. Viteza maximă va fi mai mare de 200 km/h."/>
  </head>
  <body>
    <article>
      <h1>Informații oficiale despre viitorul BMW i4: putere maximă de aproximativ 530 CP și autonomie de până la 600 de kilometri</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Cornel Șocariciu</a></address>
      <slideshow>
        <figure>
          <img src="https://static.automarket.ro/img/auto_resized/db/article/094/791/841178l-610x390-b-3284afa4.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/791/439930l-610x390-b-c94d5caf.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/791/243009l-610x390-b-6faa54f8.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/791/669841l-610x390-b-2b94bbb0.jpg"/>
        </figure>
      </slideshow>
      <p>BMW a publicat o serie de informații referitoare la viitorul i4. Gran Coupe-ul electric dezvoltat de producătorul german va oferi 530 de cai putere și va putea accelera de la 0 la 100 km/h în circa 4 secunde. Viteza maximă va fi mai mare de 200 km/h.</p>
      <p>
        <b><a href="https://www.automarket.ro/masini-noi/bmw/">BMW</a> are un plan clar în ceea ce privește electrificarea gamei de modele. Conform producătorului german, până în 2023, portofoliul va include 25 de modele <a href="https://www.automarket.ro/stiri/masina-electrificata-85613.html">electrificate</a> (hibrid, <a href="https://www.automarket.ro/stiri/sistem-de-propulsie-hibrid-plug-in-85705.html">hibrid plug-in</a> și electric).</b>
      </p>
      <p>Viitoarele BMW iX3, i4 și iNext sunt doar trei dintre modelele care ar urma să fie lansate în următorii ani de producătorul german. Pentru ca performanțele oferite de modelele <a href="https://www.automarket.ro/stiri/masina-electrica-85611.html">electrice</a> să fie din ce în ce mai generoase, BMW pregătește o nouă generație a sistemului eDrive.</p>
      <figure>
        <img src="https://static.automarket.ro/img/auto_resized/db/article/094/791/669841l-545x347-n-d75073ca.jpg"/>
      </figure>
      <p>BMW iX3, iNext și i4 în timpul testelor de la Arjeplog.</p>
      <p>Atât motoarele <a href="https://www.automarket.ro/stiri/masina-electrica-85611.html">electrice</a>, cât și bateriile dezvoltate de constructorul german vor fi capabile să ofere performanțe mai bune, în timp ce dimensiunile generale și masa acestora ar urma să scadă.</p>
      <p>Viitorul BMW iX3 va fi primul <a href="https://www.automarket.ro/stiri/masina-electrica-85611.html">model electric</a> al nemților care va fi echipat cu a cincea generație a sistemelor eDrive, urmând ca iNext și i4 să preia noile tehnologii.</p>
      <p>În urmă cu câteva zile, <a href="https://www.automarket.ro/stiri/detalii-despre-viitorul-model-electric-bmw-i4-versiune-de-top-cu-530-cp-si-94757.html">un raport publicat de presa din SUA</a>, oferea o serie de informații noi referitoare la viitorul Gran Coupe BMW i4. Acum, reprezentanții producătorului german confirmă acele detalii.</p>
      <p>Viitorul BMW i4 va fi echipat cu un sistem electric capabil să ofere până la 530 de <a href="https://www.automarket.ro/stiri/cal-putere-cp-86347.html">cai putere</a>, în timp ce bateriile de 80 kWh vor asigura o <a href="https://www.automarket.ro/stiri/autonomie-86325.html">autonomie</a> de circa 600 de kilometri (WLTP). Viitorul BMW i4 va putea accelera de la 0 la 100 km/h în circa 4.0 secunde, în timp ce viteza de top va trece de 200 km/h.</p>
      <p>Pachetul de baterii pregătit de BMW va avea o masă totală de 550 de kilograme, iar puterea maximă de încărcare va fi de 150 kW. În acest caz, viitorul i4 va avea nevoie de aproximativ 35 de minute pentru o încărcare de la 10% la 80%. Totodată, producătorul german menționează că pachetul de baterii va putea înmagazina suficientă energie în doar 6 minute, astfel încât modelul german să poată parcurge 100 de kilometri.</p>
      <p>Viitorul BMW i4 va fi un model global pe care nemții îl vor asambla începând cu 2021 la uzina din Munchen.</p>
    </article>
  </body>
</html>