<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773956,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="דיווח: WeWork עשויה לפטר עד 6,000 עובדים השנה"/>
    <meta property="og:description" content="בשלב הראשון החברה מתכננת לפטר כ-4,000 עובדים כדי להגיע ליציבות כלכלית. וויוורק הפסידה ברבעון האחרון כ-1.25 מיליארד דולר, זינוק של 150% ביחס לתקופה המקבילה אשתקד"/>
  </head>
  <body>
    <article>
      <h1>דיווח: WeWork עשויה לפטר עד 6,000 עובדים השנה</h1>
      <h2>בשלב הראשון החברה מתכננת לפטר כ-4,000 עובדים כדי להגיע ליציבות כלכלית. וויוורק הפסידה ברבעון האחרון כ-1.25 מיליארד דולר, זינוק של 150% ביחס לתקופה המקבילה אשתקד</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שירות כלכליסט</a></address>
      <p>WeWork מתכוננת לפטר כ-4,000 עובדים בניסיון להגיע ליציבות כלכלית. על פי דיווח של הניו יורק טיימס היום (ב'), החברה עשויה להודיע על הפיטורים עוד השבוע. בשלב הראשון היא עשויה לפטר בין כ-2,000 ל-2,500 עובדים מעסקי השכרת חללי העבודה שלה, כך מסרו שני אנשים המקורבים לנושא.</p>
      <p>עוד כ-1,000 עובדים נוספים צפויים לעזוב אם וויוורק תמכור או תסגור את עסקיה ההיקפיים כמו בית הספר הפרטי שבידיה במנהטן, ועוד 1,000 עובדי תחזוקה שצפויים לעבור לחברה קבלנית. בסך הכל החברה עשויה לפטר עד 6,000 עובדים בסופו של דבר, כך אמר אחד המקורות לטיימס.</p>
      <figure>
        <img src="https://images1.calcalist.co.il/PicServer3/2019/09/09/933088/3_l.jpg"/>
        <figcaption>WeWork מפטרת אלפי עובדים בניסיון לשמור את הראש מעל המים <br/>צילום: AFP</figcaption>
      </figure>
      <p>בשבוע שעבר דיווחה וויוורק על הפסדים בהיקף של כ-1.25 מיליארד דולר לעומת הכנסות של 934 מיליון דולר ברבעון השלישי – עליה של יותר מ-150% בהפסדים לעומת התקופה המקבילה אשתקד. הסיבות לזינוק בהפסדים כפי שהוסבר בחברה הן בעקבות התרחבותה הגלובלית המהירה, כולל חדירה לערים בהן שכר הדירה גבוה מאוד.</p>
      <p>עד כה, וויוורק התמודדה עם כמה חודשים סוערים. בספטמבר היא ביטלה תכניות לצאת להנפקה, ומנכ"ל החברה אדם נוימן הוחלף לאחר שמשך אש מצד משקיעים. באוקטובר קיבלה החברה חבילת סיוע של 5 מיליארד דולר מסופטבנק, המשקיעה העיקרית שלה, באמצעותה תפס הקונגלומרט היפני 80% מהבעלות עליה.</p>
      <p>ללא העסקה, וויוורק הייתה מוצאת את עצמה ללא כסף נזיל עד סוף אוקטובר, כך דיווחה CNBC. על פי דיווחים קודמים הפיטורים היו צפויים כחלק מניסיונותיה של וויוורק לשנות את מגמת ההפסדים שלה. וויוורק משכירה חללי עבודה לחברות הזנק, עצמאים ומיזמים שונים ע"י השקעה בנדל"ן בכמה מהמקומות היקרים ביותר בעולם. היא מרוויחה את עיקר הכנסותיה מתשלום דמי חבר או השכרות של חברות ויחידים.</p>
    </article>
  </body>
</html>