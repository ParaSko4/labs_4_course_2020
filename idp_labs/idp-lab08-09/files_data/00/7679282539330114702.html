<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-team-india-practise-with-pink-ball-under-lights-in-indore-for-day-night-test-at-kolkata-eden-gardens-watch-video-2855405.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T00:51:26+00:00"/>
    <meta property="og:title" content="VIDEO: टीम इंडिया ने दूधिया रोशनी में जमकर बहाया पसीना"/>
    <meta property="og:description" content="India vs Banlgadesh, 2nd Test at Kolkata: बांग्लादेश के साथ 22 से 26 नवंबर तक होने वाले दूसरे दिन-रात टेस्ट मैच के लिए भारतीय खिलाड़ियों ने रविवार (17 नवंबर) को इंदौर होलकर स्टेडियम में दूधिया रोशनी..."/>
  </head>
  <body>
    <article>
      <h1>VIDEO: टीम इंडिया ने दूधिया रोशनी में जमकर बहाया पसीना</h1>
      <address><time datetime="2019-11-18T00:51:26+00:00">18 Nov 2019, 00:51</time> by <a rel="author">लाइव हिन्दुस्तान टीम,इंदौर</a></address>
      <p><b>India vs Banlgadesh, 2nd Test at Kolkata: </b>बांग्लादेश के साथ 22 से 26 नवंबर तक होने वाले दूसरे दिन-रात टेस्ट मैच के लिए भारतीय खिलाड़ियों ने रविवार (17 नवंबर) को इंदौर होलकर स्टेडियम में दूधिया रोशनी के अंदर जमकर अभ्यास किया। भारतीय टीम अपने पहले डे-नाइट टेस्ट के लिए पूरी तरह से तैयार हैं। टीम इंडिया जमकर प्रैक्टिस कर रही है ताकि इस टेस्ट मैच को रोमांचक बनाया जा सके।</p>
      <p>प्रैक्टिस सेशन के दौरान चेतेश्वर पुजारा, रविचंद्रन अश्विन और रवींद्र जडेजा के अलावा ऋषभ पंत, हनुमा विहारी, शुभमन गिल और कुलदीप यादव ने भी जमकर पसीना बहाया। खिलाड़ियों की ट्रेनिंग के दौरान मुख्य कोच रवि शास्त्री, बल्लेबाजी कोच विक्रम राठौड़ और फील्डिंग कोच आर श्रीधर भी मैदान में मौजूद रहे।</p>
      <h3>
        <a href="https://www.livehindustan.com/cricket/story-indian-pacers-will-get-lot-of-advantage-with-pink-ball-against-bangladesh-in-eden-gardens-says-aminul-islam-2855081.html">INDvsBAN: 'ईडन गार्डन में गुलाबी गेंद से भारतीय तेज गेंदबाजों को मिलेगी मदद'</a>
      </h3>
      <h3>
        <a href="https://www.livehindustan.com/cricket/story-india-vs-bangladesh-eden-gardens-pitch-ready-for-pink-ball-test-says-curator-sujan-mukherjee-2854024.html">INDvsBAN: दिन-रात टेस्ट के लिए ईडन गार्डन्स स्टेडियम की पिच तैयार, जानें कैसा है मिजाज</a>
      </h3>
      <p>बीसीसीआई ने भारतीय खिलाड़ियों की नेट प्रैक्टिस के वीडियो को अपने ऑफिशियल टि्वटर हैंडिल से शेयर किया है। हालांकि, कप्तान विराट कोहली और रोहित शर्मा के अलावा मोहम्मद शमी, इशांत शर्मा और उमेश यादव की तेज गेंदबाजी तिकड़ी ने ट्रेनिंग में हिस्सा नहीं लिया।</p>
      <p>भारत और बांग्लादेश के बीच इंदौर में खेला गया पहला टेस्ट तीन दिन के भीतर ही जीत लिया। इसके बाद भारतीय टीम ने इंदौर में दो दिन रुककर यहां दूधिया रोशनी में अभ्यास करने का फैसला किया। इस दौरान खिलाड़ी अंधेरा घिरने के समय गुलाबी गेंद से खेलने की चुनौती का सामना करने का अभ्यास करते हुए नजर आए। </p>
      <figure>
        <iframe data-src="https://twitter.com/BCCI/status/1196117768896040961?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बता दें कि बांग्लादेश की टीम भी यहीं रुकी हुई है और दूधिया रोशनी में अभ्यास कर रही है। दोनों टीमें 19 नवंबर को यहां से कोलकाता के लिए रवाना होंगी और ईडन गार्डन्स में दो दिन अभ्यास करेंगी। भारत और बांग्लादेश के बीच 22 नवंबर से 26 नवंबर तक पहला डे-नाइट टेस्ट मैच खेला जाएगा। भारत के पहले डे-नाइट टेस्ट के लिए काफी तैयारियां की गई हैं।</p>
    </article>
  </body>
</html>