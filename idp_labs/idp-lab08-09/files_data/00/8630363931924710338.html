<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://golossokal.com.ua/cikavo/prezident-pidpisav-zakon-pro-vstanovlennia-vidpovidalnosti-za-poryshennia-pravil-perevezennia-ditei.html"/>
    <meta property="og:site_name" content="Голос Сокальщини - новини Сокаля, Червонограда"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Президент підписав закон про встановлення відповідальності за порушення правил перевезення дітей"/>
    <meta property="og:description" content="Президент України Володимир Зеленський підписав Закон «Про внесення змін до Кодексу України про адмі..."/>
  </head>
  <body>
    <article>
      <h1>Президент підписав закон про встановлення відповідальності за порушення правил перевезення дітей</h1>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://golossokal.com.ua/author/zhovkivchka" target="_blank">Андрій Гаврилюк</a></address>
      <p>Президент України Володимир Зеленський підписав Закон «Про внесення змін до Кодексу України про адміністративні правопорушення щодо встановлення відповідальності за порушення правил перевезення дітей» № 224-ІХ, який парламент ухвалив 29 жовтня 2019 року.</p>
      <p>Закон доповнює статтю 121 Кодексу України про адміністративні правопорушення (КУпАП) новими частинами, згідно з якими за порушення правил перевезення дітей на водія накладається штраф у розмірі 30 неоподатковуваних мінімумів доходів громадян. Повторне правопорушення, вчинене протягом року, карається штрафом у розмірі 50 неоподатковуваних мінімумів доходів громадян.</p>
      <p>На органи Національної поліції покладається обов’язок розглядати справи про адміністративні правопорушення щодо порушення правил перевезення дітей.</p>
      <p>Чинним законодавством не було передбачено норми, яка встановлювала б відповідальність за порушення правил перевезення дітей. Реалізація закону забезпечить усвідомлення ступеня відповідальності осіб, що перевозять дітей, і тим самим підвищить рівень безпеки дітей на дорозі, сприятиме зменшенню дорожньо-транспортного травматизму та смертності дітей.</p>
      <p>Закон набирає чинності з дня, наступного за днем його опублікування.</p>
      <p>Довідка. У підпунктах «б-г» пункту 21.11 Правил дорожнього руху визначено, що забороняється перевозити дітей, зріст яких менше 145 см або тих, що не досягли 12-річного віку, у транспортних засобах, обладнаних ременями безпеки, без використання спеціальних засобів, що дають змогу пристебнути дитину за допомогою ременів безпеки, передбачених конструкцією цього транспортного засобу; дітей до 16-річного віку в кузові будь-якого вантажного автомобіля; організовані групи дітей у темну пору доби.</p>
      <related>
        <h4>Публікації по темі</h4>
        <a href="https://golossokal.com.ua/cikavo/sto-x-team-krashche-rishennia-dlia-remontu-vashoho-subaru.html"/>
        <a href="https://golossokal.com.ua/cikavo/nalahodzhena-systema-vyrobnytstva-i-postavky-nasinnia-ripaku.html"/>
        <a href="https://golossokal.com.ua/cikavo/yvaga-trivale-perebyvannia-za-kordonom-prizvodit-do-pripinennia-socialnih-viplat.html"/>
      </related>
    </article>
  </body>
</html>