<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/park-800lecia-opola-mieszkancy-pytaja-jak-tam-dotrzec-po-zmroku-zdjecia/ar/c1-14588021"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Park 800-lecia Opola. Mieszkańcy pytają: Jak tam dotrzeć po zmroku? [ZDJĘCIA]"/>
    <meta property="og:description" content="Finiszuje budowa parku 800-lecia Opola na Wyspie Bolko. Mieszkańcy dociekają, czy trasy prowadzące tam od strony Zaodrza będą doświetlone. Ratusz tego nie wyklucza, ale też nie wskazuje kiedy taka inwestycja mogłaby być zrealizowana."/>
  </head>
  <body>
    <article>
      <h1>Park 800-lecia Opola. Mieszkańcy pytają: Jak tam dotrzeć po zmroku? [ZDJĘCIA]</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Piotr Guzik</a></address>
      <p>
        <b>Finiszuje budowa parku 800-lecia Opola na Wyspie Bolko. Mieszkańcy dociekają, czy trasy prowadzące tam od strony Zaodrza będą doświetlone. Ratusz tego nie wyklucza, ale też nie wskazuje kiedy taka inwestycja mogłaby być zrealizowana.</b>
      </p>
      <p>Park 800-lecia Opola powstaje pod początku roku. Roboty są na finiszu. W parku trwa sadzenie około 2700 drzew. Kończone są też roboty budowlane, m.in. realizacja alejek, montaż małej architektury oraz oświetlenia.</p>
      <p>- Park ze względów bezpieczeństwa będzie oświetlony i monitorowany. Oświetlona będzie też kładka budowana nad kanałem Ulgi oraz remontowany most im. Sendlerowej. To pierwszy etap inwestycji, zobaczymy jak zostanie przyjęta i jakie będą potrzeby – wskazuje Daria Placek z biura prasowego urzędu miasta.</p>
      <p>Mieszkańcy bliskiego Zaodrza zauważają, że choć sam park ma być oświetlony, to drogi do niego prowadzące od strony osiedli już nie.</p>
      <p>- Czy to od strony wałów nad Odrą, czy też od strony kanału Ulgi latarni brak. Jak więc dojść tam po zmroku? Iść po omacku czy też podjechać samochodem? – docieka pani Natalia, mieszkanka tej części miasta.</p>
      <p>Daria Placek zaznacza, że miasto nie wyklucza kolejnych inwestycji, także w oświetlenie dróg do parku. – Ale na razie chcemy zamknąć ten etap prac – stwierdza.</p>
      <p>Dodajmy, że niedawno prezydent Arkadiusz Wiśniewski zapowiedział, że w 2020 roku miasto w rejonie parku chce zbudować nowy <a href="http://www.wiadomosci24.pl/tag/plac_zabaw.html#utm_medium=alz&amp;utm_source=polskatimes.pl&amp;utm_campaign=artykul">plac zabaw</a>.</p>
      <p>Ratusz informuje, że prace w parku 800-lecia potrwają jeszcze kilka tygodni. - Do połowy grudnia na miejscu odbywać będą się odbiory techniczne – zapowiada Daria Placek.</p>
      <p>Oficjalne otwarcie parku nastąpi jednak dopiero na wiosnę 2020 roku, przy lepszej aurze, kiedy przyroda budzić będzie się do życia. Koszt inwestycji to około 10 mln zł.</p>
      <p>Przypomnijmy, że docelowo miasto chce też zagospodarować teren pomiędzy nowym parkiem a nasypem kolejowym. Na razie nie wiadomo jednak kiedy by to miało nastąpić.</p>
    </article>
  </body>
</html>