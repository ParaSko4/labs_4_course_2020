<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773994,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="ברקת: &quot;חברות הביטוח ביקשו לייקר את הפוליסות - סירבנו&quot;"/>
    <meta property="og:description" content="בכנס סוכני הביטוח התייחס לראשונה הממונה על שוק ההון לביטול ביטוחי הסיעוד הפרטיים: &quot;בוחנים חלופות למודל יציב והוגן&quot;. בתגובה לדברי נשיא הלשכה שאמר שהסוכנים דואגים רק למבוטחים אמר: &quot;תתמכו בסוכנים האובייקטיביים, שפועלים לטובת הלקוח בלי להיות מוטים בכל דרך&quot;"/>
  </head>
  <body>
    <article>
      <h1>ברקת: "חברות הביטוח ביקשו לייקר את הפוליסות - סירבנו"</h1>
      <h2>בכנס סוכני הביטוח התייחס לראשונה הממונה על שוק ההון לביטול ביטוחי הסיעוד הפרטיים: "בוחנים חלופות למודל יציב והוגן". בתגובה לדברי נשיא הלשכה שאמר שהסוכנים דואגים רק למבוטחים אמר: "תתמכו בסוכנים האובייקטיביים, שפועלים לטובת הלקוח בלי להיות מוטים בכל דרך"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">רחלי בינדמן</a></address>
      <p>הממונה על רשות שוק ההון משה ברקת התייחס הערב (ב') לראשונה למשבר ביטוחי הסיעוד וביטול חברות הביטוח את ביטוח הפרט: "ביטוח הפרט מהווה רק 20% מביטוחי הסיעוד הקיימים בשוק. 4 מיליון מבוטחים בביטוח של קופות החולים. היו אלינו פניות מחברות הביטוח לייקר את ביטוחי הסיעוד. לא איפשרנו לכך לקרות כי זה לא הפתרון. בימים אלו בוחנים חלופות שונות בדגש על מודל יציב והוגן. יש יותר ממודל אחד. נדאג שבסופו של דבר המוצר שיגיע לציבור יהיה הוגן במחיר ובאיכות המוצר ולא נמצא את המבוטחים עומדים מול שוקת שבורה".</p>
      <p>בכנס סוכני הביטוח בירך ברקת  את שלמה אליהו, בעל השליטה במגדל שנכח בכנס, עם קבלת אות הוקרה על מפעל חיים:  "כמפקח אני פועל ללא מורא, ללא משוא פנים - אבל צריך להוקיר אדם כמוך, שלמה אליהו, שתרם רבות למדינת ישראל".</p>
      <p>ברקת התייחס לדברי נשיא לשכת סוכני הביטוח: "שמח על כך שטובת הציבור לנגד עיניכם. טוב שהלקוח במרכז. רוצה להאמין לכם וחובת ההוכחה עליכם. חובת ההוכחה שהדבר יתבטא בתגמול שלכם. אם אתם עושים לטובת הלקוח - על זה תתוגמלו. אברך אם תתמכו בסוכנים האובייקטיביים, שפועלים לטובת הלקוח בלי להיות מוטים בכל דרך".</p>
      <p>עוד אמר ברקת: "אני יודע שאנשי רשות שוק ההון פועלים ללא לאות תוך מטרה אחת - לשמור על ציבור המבוטחים ולהגדיל שקיפות". ברקת התייחס לתוכניותיו לשנות את החוק כך שסוכני הביטוח יקבלו תגמול מהלקוחות - ולא מחברות הביטוח: "תכלית קיומו של סוכן הביטוח הוא לדאוג לצורך של המבוטח. ברשות שוק ההון לא עובדים עבור עמלה או עבור פרמיה - אלא רק לטובת הציבור".</p>
      <figure>
        <img src="https://images1.calcalist.co.il/PicServer3/2018/11/04/857820/ex-041118-kalkalist-136869_l.jpg"/>
        <figcaption>הממונה על שוק ההון, משה ברקת <br/>צילום: אלכס קולומויסקי</figcaption>
      </figure>
    </article>
  </body>
</html>