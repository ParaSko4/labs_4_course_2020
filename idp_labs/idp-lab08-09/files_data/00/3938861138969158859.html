<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/hata-newspaper/_laznyu-zvodyat-u-listopadi/938238"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T00:55:00+00:00"/>
    <meta property="og:title" content="Лазню зводять у листопаді"/>
    <meta property="og:description" content="&amp;mdash;&amp;ensp;Паритися взимку &amp;mdash; закон. Це задоволення і здоров'я, &amp;mdash; каже 49-річний Олександр Рябчук із міста Полонне Хмельницької області. &amp;mdash; Раніше постійно збирались у кума. Але зараз його жінка не пускає, то мусів лаштувати в себе. Спочатку Олександр зробив фундамент для ..."/>
  </head>
  <body>
    <article>
      <h1>Лазню зводять у листопаді</h1>
      <address><time datetime="2019-11-18T00:55:00+00:00">18 Nov 2019, 00:55</time> by <a rel="author">Катерина РОМАНЧУК</a></address>
      <figure>
        <img src="https://static2.gazeta.ua/img2/cache/gallery/938/938238_1_w_1200.jpg?v=0"/>
        <figcaption>­Каркас даху ­роблять із дерев’яних брусів. Утеплюють його, бо тепло ­тікатиме.Накривають шифером чи метало­черепицею<cite>Автор: sawwood.ru</cite></figcaption>
      </figure>
      <p>— Паритися взимку — закон. Це задоволення і здоров'я, — каже <b>49-річний Олександр Рябчук</b> із міста Полонне Хмельницької області. — Раніше постійно збирались у кума. Але зараз його жінка не пускає, то мусів лаштувати в себе.</p>
      <p>Спочатку Олександр зробив фундамент для лазні.</p>
      <p>— Розмітив на землі розміри приміщення. По периметру викопав рів для підмурку глибиною півтора метра, — розповідає. — Дно висипав 20-сантиметровим шаром піску, зверху — стільки ж уклав щебеню. Це так звана подушка фундаменту. На неї в рівчак залив бетон — сам підмурок. На глинистих ґрунтах його висота має бути не менше 60 сантиметрів, ширина — 20. У бетон через кожний метр вставляв вертикальні 20-міліметрові прути. Це зв'язує фундамент. Вони виходять назовні підмурку, щоб до них пізніше кріпити стіни.</p>
      <p>Під час заливання фундаменту Олександр Рябчук уклав всередину труби для водогону і відводу каналізаційних стоків.</p>
      <p>— Каналізацію вивів у фільтрувальний септик за лазнею, — каже. — Це яма розміром метр на метр і завглибшки півтора метра, засипана щебенем.</p>
      <p>Перед зведенням стін фундамент накрив руберойдом. Це — гідроізоляція, щоб деревина не натягувала вологу із землі.</p>
      <p>— Стіни робив із брусів, — розповідає Олександр Рябчук. — Перші ряди промащував моторною оливою для додаткового захисту від вологи і гниття. Висвердлив у них отвори, якими надів на арматуру з фундаменту.</p>
      <p>Бруси кладуть один на одний. Кожен верхній має жолоб, яким лягає на попередній. Між собою додатково скріплюються шипами — вертикальними дерев'яними циліндрами. Шип має проходити наскрізь три-чотири бруси.</p>
      <p>— Між ними для щільності поклав мінеральну вату, — каже майстер. — Не треба прагнути 100-відсоткової герметичності. Повітря ледь-ледь має гуляти, для вентиляції. Протягів не буде.</p>
      <p>У стінах майстер вирізав отвори для вікон і дверей.</p>
      <p>Стіни лазні зводять також із газобетонних чи керамзитобетонних блоків, цегли, шлакоблоків.</p>
      <p>— Вийдуть дешевші за дерев'яні, але зсередини доведеться оббивати липовою вагонкою, — каже майстер. — Спочатку набивати решітку, на яку кріпити вагонку. А зовні — додатково утепляти.</p>
      <p>На стінах монтують дах. Його каркас — балки і крокви — роблять із дерев'яних брусів. Зовні накривають шифером чи металочерепицею.</p>
      <p>— Дах обов'язково утеплюють, бо тепло тікатиме, — додає. — І про пароізоляцію не забути, бо набиратимуться вологи.</p>
      <p>Усередині лазні заливають бетонну підлогу з ухилами і жолобками для відводу води. Зверху встеляють дошками. Кріплять теж нещільно. Крізь маленькі щілинки буде проходити вода. Дошки не мають торкатися бетону. Бо вода не стікатиме під ними, і швидко згниють.</p>
      <p>Насамкінець у лазні монтують грубку з димарем і лежаки. Якщо розмір приміщення дозволяє, роблять окремо туалет і умивальник. Відгороджують їх від парильні перегородками.</p>
    </article>
  </body>
</html>