<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eva.bg/article/38124-Eduina-Mauntbatan-i-Dzhavakharlal-Neru-lyubov-kato-ogan-bez-dim"/>
    <meta property="og:site_name" content="EVA"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Едуина Маунтбатън и Джавахарлал Неру - любов като огън без дим"/>
    <meta property="og:description" content="История в снимки"/>
  </head>
  <body>
    <article>
      <h1>Едуина Маунтбатън и Джавахарлал Неру - любов като огън без дим</h1>
      <h2>История в снимки</h2>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://eva.bg/author/4-Vanya-Shekerova" target="_blank">Ваня Шекерова</a></address>
      <slideshow>
        <figure>
          <img src="https://eva.bg/media_cache/article_popup_gallery/media/ZVEZDI/Portretri/249/istoria_snimka249_1.jpg"/>
          <figcaption>Едуина Маунтбатън и Джавахарлал Неру<cite>Снимка: getty images/guliver</cite></figcaption>
        </figure>
        <figure>
          <img src="https://eva.bg/media_cache/article_popup_gallery/media/ZVEZDI/Portretri/249/istoria_snimka249_2.jpg"/>
          <figcaption>Едуина със съпруга си лорд Маунтбатън и Джавахарлал Неру<cite>Снимка: getty images/guliver</cite></figcaption>
        </figure>
        <figure>
          <img src="https://eva.bg/media_cache/article_popup_gallery/media/ZVEZDI/Portretri/249/istoria_snimka249_3.jpg"/>
          <figcaption>
            <cite>Снимка: getty images/guliver</cite>
          </figcaption>
        </figure>
      </slideshow>
      <p>
        <b>Никой не знае със сигурност дали в средата на миналия век връзката на лейди Маунтбатън и председателя на Индийския национален конгрес Джавахарлал Неру е била платонична, но и няма съмнение, че между тях е имало дълбока и искрена привързаност от първата им среща до края на дните им.   </b>
      </p>
      <p>Според очевидци и документални свидетелства още когато съпругът на Едуина, лорд Маунтбатън, стъпва в Индия в качеството на генерал-губернатор, между нея и Джавахарлал Неру припламват искри. На приема, даден от него в чест на височайшето британско семейство само седмица след пристигането му, камерата е запечатала как първият държавник на Индия е буквално в краката на английската аристократка, седнала на дивана в дълга вечерна рокля на цветя.</p>
      <p>Едуина не може да бъде наречена красавица, но притежава темперамент, чар и стил, които побъркват мъжете от висшето общество. Сватбата и с висшия офицер от Кралските военноморски сили Луис Маунтбатън е сред най-широко отразяваните светски събития през 1922 г. Много скоро след нея обаче лейди Маунбатън се впуска в романтична авантюра, тъй като за съпруга й службата се оказва по-важна от копнеещата за внимание и обожание Едуина. Тя е жадна за забавления – животът за нея е парти. Въпреки че ражда една след друга две дъщери, лейди Маунтбатън не се превръща в традиционната добродетелна съпруга и майка, а продължава да „бръмчи“ – обедни, градински, коктейлни, вечерни и уикенд партита са нейната страст. Когато не е на парти, планира парти или си купува дрехи за парти, или е с мъж, с когото се е запознала на последното парти, или просто се чуди как ще успее за толкова партита. Казват, че тя, независимо дали сама или с мъжа си, е приемала три от отправените й четири покани за парти през една и съща вечер. Лондонският джетсет брои любовниците й, сред които фигурира и Чарли Чаплин, и поредица от богати високопоставени британци и американци. Лорд Маунтбатън си затваря очите, като той същи има своите забежки извън отворения брак, който поддържат с Едуина по взаимно съгласие.</p>
      <p>През 1947 г. той е назначен за генерал-губернатор на Индия. За лорд Маунтбатън не е изненада, че жена му тутакси се „заиграва“ с министър председателя Джавахарлал Неру, той дори вижда в това добър знак за бъдещата си мисия – разделянето на Индия и Пакистан и плавното предаване на властта.</p>
      <p>По това време Неру е вдовец. Съпругата му Камала, за която по настояване на баща му, Мотилал Неру, го женят, когато той е само на 17 години, умира през 1936 г. в Европа, където живее след смъртта на второто им дете, първото е Индира Ганди. Джавахарлал и Камала никога не са били истински влюбени – това проличава още от медения им месец, когато тя е оставена при родителите си, докато мъжът й пътешества из Кашмир. Бременностите и майчинството се отразяват твърде зле на нежната и болнава Камала. А когато е покосена от туберкулоза и отведена да се лекува и възстановява във Великобритания, тя обявява, че иска да прекара остатъка от живота си в религиозно съзерцание, което изключва физическа близост със съпруга й. Той така или иначе не е до нея, борейки се за свобода и независимост на Индия и прекарвайки почти десет години по затворите.</p>
      <p>Не само фактът, че браковете им са круширали, макар и по различен начин, сближава Джавахарлал Неру и Едуина Маунтбатън. Двамата могат да говорят за всичко, да се забавляват заедно, дори да мълчат. Британката, която го нарича галено Джавахар, по-често придружава първия индийски политик и държавник отколкото собствения си високопоставен съпруг. Неру е чест гост на семейството, канен от лорд Маунтбатън да прекарва с тях уикендите и ваканциите. Тогава има най-много време да прекарва насаме с Едуина. Защото иначе, зает с държавните дела, трудно откъсва по някой час за нея.</p>
      <p><a href="https://eva.bg/article/38124-Eduina-Mauntbatan-i-Dzhavakharlal-Neru-lyubov-kato-ogan-bez-dim?page=1">1</a> <a href="https://eva.bg/article/38124-Eduina-Mauntbatan-i-Dzhavakharlal-Neru-lyubov-kato-ogan-bez-dim?page=2">2</a></p>
      <p>
        <a href="https://eva.bg/article/38124-Eduina-Mauntbatan-i-Dzhavakharlal-Neru-lyubov-kato-ogan-bez-dim?page=2">следваща страница »</a>
      </p>
    </article>
  </body>
</html>