<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zvezdini-treneri-na-usavrsavanju-u-madridu/342819"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Zvezdini treneri na usavršavanju u Madridu"/>
    <meta property="og:description" content="U akademiji madridskog Reala bili su Marko Vasiljević, Ivan Vučetić i Nikola Todorić, dok su Atletiko Madrid posetili Igor Delibašić, Nikola Serpak i Nikola Leposavić"/>
  </head>
  <body>
    <article>
      <h1>Zvezdini treneri na usavršavanju u Madridu</h1>
      <h2>U akademiji madridskog Reala bili su Marko Vasiljević, Ivan Vučetić i Nikola Todorić, dok su Atletiko Madrid posetili Igor Delibašić, Nikola Serpak i Nikola Leposavić</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Treneri zaposleni u Crvenoj zvezdi proveli su nekoliko dana u Madridu i prisustvovali seminaru koji im je pomogao da dodatno prošire znanje o kondicionim treninzima, pravilnoj ishrani i oporavku fudbalera.</p>
      <p>U akademiji madridskog Reala bili su <b>Marko</b> <b>Vasiljević</b>, <b>Ivan</b> <b>Vučetić</b> i <b>Nikola</b> <b>Todorić</b>, dok su gradskog rivala posetili <b>Igor</b> <b>Delibašić</b>, <b>Nikola</b> <b>Serpak</b> i <b>Nikola</b> <b>Leposavić</b>, treneri seniorske ekipe Crvene zvezde, razvojnog tima Grafičara, kao i stručnjaci zaposleni u Omladinskoj školi srpskog šampiona.</p>
      <p><b>Ivan</b> <b>Vučetić</b>, koji je ujedno glavni-odgovorni za fizičku spremu igrača koji su na raspolaganju <b>Vladanu</b> <b>Milojeviću</b> ističe da je iskustvo u Madridu bilo od velikog značaja.<br/>"<b>Tema seminara bazirala se na snazi u sportu. Prvi deo obuhvatao je naučno-istraživačke radove u sportu, dok je drugi dan predavanja bio konkretniji i interesantniji za nas. Imali smo priliku da kroz radionice vidimo sve ono čime raspolažu. Predstavili su nam opremu, kao i programe rada koje koriste u prevenciji povreda i rehabilitacijama. Gosti su bili i kondicioni treneri iz Barselone i Juventusa koji su predstavljali svoj način rada. Razlika u odnosu na ono što mi koristimo je samo naprednija tehnologija kojom oni raspolažu, ali u svim drugim segmentima ih pratimo</b>", rekao je <b>Vučetić</b>.</p>
      <p>Organizatori ovog seminara bili su: Evropsko udruženje sportskih nutricionista ESNS, Organizacija kondicionih trenera SCS, Univerzitet Mursija UCAM.<br/>"<b>Oni svoj način rada strogo baziraju na individualnom treningu. Kada uskoro otvorimo naš mediko blok, mislim da ćemo im se dodatno približiti. Videli smo uslove koje imaju u Madridu i nije to ništa neverovatno. Kao i mi, imaju deo koji se bavi analitikom i deo koji se bavi fizičkom pripremom. Fascinantno je pak, da oni sve to imaju i za decu uzrasta do 14 godina, kao i da imaju deo koji se bavi novim pravilima u fudbalu, tako da su veoma detaljni</b>", podvukao je Vučetić.</p>
      <figure>
        <img src="https://mozzartsport.com/upload/CKEditor/18.11.2019/fkcz-pp.png"/>
      </figure>
      <p><b>Foto</b>: <i>FK Crvena zvezda</i></p>
    </article>
  </body>
</html>