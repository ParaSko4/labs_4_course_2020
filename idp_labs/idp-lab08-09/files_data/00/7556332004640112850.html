<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/scienza-e-farmaci/articolo.php?articolo_id=78893"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Fratture vertebrali: i pazienti diabetici sono più a rischio"/>
    <meta property="og:description" content="- (Reuters Health) – Per analizzare il rapporto tra diabete e fratture vertebrali,i ricercatori della Erasmus University Medical Center di Rotterdam, guidati da Fjorda Koromani, hanno analizzato i dati di 15 studi che includevano in totale 852.702 partecipanti. Complessivamente, le persone con diabete di tipo 2 avevano il 35% in più di probabilità di fratture vertebrali rispetto a quelle senza la malattia.   Le fratture vertebrali possono essere causate da lesioni o da osteoporosi e possono presentare pochi sintomi, ma portare comunque a problemi come un forte dolore cronico.  Le persone con diabete e fratture vertebrali, inoltre, presentavano più del doppio delle probabilità di fratture ossee in altre parti del corpo.   “Attualmente non esistono linee guida specifiche per la valutazione del rischio di fratture o per il trattamento dell’osteoporosi nei soggetti con diabete di tipo 2”, scrivono gli autori. E aggiungono: “Sulla base dei nostri risultati, suggeriamo che gli individui con diabete di tipo 2 siano…"/>
  </head>
  <body>
    <article>
      <h1>Fratture vertebrali: i pazienti diabetici sono più a rischio</h1>
      <h2>
        <i>Le persone con diabete di tipo 2 presentano maggiori probabilità di sviluppare fratture vertebrali che a volte non presentano sintomi evidenti. Lo suggerisce uno studio pubblicato online su Diabetes Care che ha preso in considerazione oltre 800 mila persone.</i>
      </h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <pic src="http://www.quotidianosanita.it/scienza-e-farmaci/../../img_prima/front971146.jpg" width="150" height="150"/>
      </p>
      <p>- <i>(Reuters Health)</i> – Per analizzare il rapporto tra diabete e fratture vertebrali,i ricercatori della Erasmus University Medical Center di Rotterdam, guidati da <b>Fjorda Koromani</b>, hanno analizzato i dati di 15 studi che includevano in totale 852.702 partecipanti. Complessivamente, le persone con diabete di tipo 2 avevano il 35% in più di probabilità di fratture vertebrali rispetto a quelle senza la malattia.<br/> <br/>Le fratture vertebrali possono essere causate da lesioni o da osteoporosi e possono presentare pochi sintomi, ma portare comunque a problemi come un forte dolore cronico.  Le persone con diabete e fratture vertebrali, inoltre, presentavano più del doppio delle probabilità di fratture ossee in altre parti del corpo.<br/> <br/>“Attualmente non esistono linee guida specifiche per la valutazione del rischio di fratture o per il trattamento dell’osteoporosi nei soggetti con diabete di tipo 2”, scrivono gli autori. E aggiungono: “Sulla base dei nostri risultati, suggeriamo che gli individui con diabete di tipo 2 siano sistematicamente valutati per la presenza di fratture vertebrali”. Inoltre, in caso di fratture vertebrali, si dovrebbe iniziare il trattamento per l’osteoporosi per prevenire le fratture ossee.</p>
      <p> <br/>Il diabete di tipo 2 è stato a lungo associato ad un aumentato rischio di complicanze come infarto e ictus, danni ai nervi, insufficienza renale, deterioramento della vista e morte prematura. Le persone con diabete presentano anche un aumentato rischio di fratture all’anca e di altre fratture,<br/> <br/>Dallo studio, infine, è emerso anche che le persone con diabete e fratture vertebrali presentavano maggiori probabilità di morire prematuramente rispetto ad altre; gli individui in sovrappeso erano particolarmente a rischio.<br/> <br/>I singoli studi analizzati nella ricerca, però, non hanno esaminato nel dettaglio la relazione tra fratture, morte prematura e massa corporea. Inoltre, i ricercatori non disponevano di dati sulle terapie a cui erano sottoposti i partecipanti. E’ stato dunque impossibile determinare l’impatto dei farmaci per il diabete sui risultati.<br/> <br/>I risultati suggeriscono in ogni caso che le fratture vertebrali possono rappresentare un rischio sanitario non riconosciuto per le persone con diabete.<br/><br/><b><i>Fonte: Diabetes Care 2019</i></b><br/> <br/><b><i>Lisa Rapaport</i></b><br/> <br/><b><i>(Versione Italiana Quotidiano Sanità/Popular Science)</i></b></p>
    </article>
  </body>
</html>