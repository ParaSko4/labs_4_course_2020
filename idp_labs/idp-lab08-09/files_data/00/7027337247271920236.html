<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698844/%D8%A7%D8%AE%D8%B1%D8%A7%D8%AC-%D8%AF%DB%8C%D9%BE%D9%84%D9%85%D8%A7%D8%AA-%D9%87%D8%A7%DB%8C-%D9%88%D9%86%D8%B2%D9%88%D8%A6%D9%84%D8%A7-%D8%A7%D8%B2-%D8%A8%D9%88%D9%84%DB%8C%D9%88%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="اخراج دیپلمات های ونزوئلا از بولیوی"/>
    <meta property="og:description" content="تمامی دیپلمات‌های ونزوئلا در بولیوی به دنبال تهدیدهای جدید مجبور به ترک بولیوی شدند. در این میان گزارش شده بود که دولت خودخوانده بولیوی تمامی کارکنان دیپلماتیک ونزوئلا را اخراج کرده است."/>
  </head>
  <body>
    <article>
      <h1>اخراج دیپلمات های ونزوئلا از بولیوی</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038121_557.jpg"/>
      </figure>
      <p>تمامی دیپلمات‌های ونزوئلا در بولیوی به دنبال تهدیدهای جدید مجبور به ترک بولیوی شدند. در این میان گزارش شده بود که دولت خودخوانده بولیوی تمامی کارکنان دیپلماتیک ونزوئلا را اخراج کرده است.</p>
      <p>به گزارش خبرگزاری تاس روسیه از کاراکاس، این موضوع را نیکلاس مادورو رئیس جمهوری ونزوئلا روز گذشته(یکشنبه) تایید کرد و گفت: پرسنل دیپلماتیک ونزوئلا در بولیوی پس از تهدیدها و تحت پیگرد قانونی قرار گرفتن به ونزوئلا بازگشتند.</p>
      <p>مادورو تاکید کرد که عوامل فاشیست در بولیوی به قدرت رسیده اند.</p>
      <p>دو روز پیش کارن لونگاریک وزیر خارجه منصوب شده از سوی جنینه آنیس رئیس جمهور خودخوانده در بولیوی از اخراج دیپلمات های ونزوئلایی در این کشور خبر داد. پیش از این نیز گزارش شده بود که رئیس جمهوری خودخوانده بولیوی خوان گوایدو رهبر مخالفان دولت ونزوئلا را به عنوان رئیس‌جمهور به رسمیت شناخته است. گوایدو روز گذشته با آنیس از طریق اسکایپ در مورد جدیدترین تحولات بولیوی گفت وگو کرد.</p>
      <p>براساس جدیدترین گزارش‌ها، از زمان آغاز اعتراض‌ها در بولیوی دست‌کم ۲۳ نفر به دنبال ناآرامی‌ها کشته شده‌اند.</p>
      <p>در پی برگزاری انتخابات ریاست جمهوری ۲۰ اکتبر (۲۸ مهرماه) بولیوی که در دور نخست آن مورالس رئیس جمهوری وقت پیروز شده بود، تظاهرات اعتراض‌آمیز و اعتصاب‌های گسترده‌ای در این کشور برگزار شد.</p>
      <p>سناتور جنینه آنیِس، در پی کناره‌گیری مورالس از مقام خود در ۱۰ نوامبر (۱۹ آبان ماه) و پناهنده شدن به مکزیک، خود را رئیس جمهوری موقت بولیوی اعلام کرد؛ آن هم در حالی که استعفای مورالس اید به طور رسمی به تأیید "مجمع قانونگذاری" متشکل از اعضای سنا و مجلس نمایندگان برسد اما آنیس در جلسه سنا برای انتخاب رئیس جمهوری موقت، ریاست جلسه را برعهده گرفت و اعلام ریاست جمهوری کرد.</p>
      <p>اقتصاد بولیوی به دنبال بحران سیاسی و ناآرامی‌های اخیر با ضرر میلیارد دلاری روبرو شده است. اتاق صنایع ملی بولیوی به تازگی اعلام کرد که بخش صنایع و تجارت بولیوی متحمل دست‌کم ۱.۱ میلیارد دلار زیان شده است.</p>
    </article>
  </body>
</html>