<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/bmw-ukazuje-model-i4-nabidne-pohodli-i-sportovni-vykon-4576"/>
    <meta property="og:site_name" content="fDrive.cz"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="BMW ukazuje model i4. Nabídne pohodlí i sportovní výkon"/>
    <meta property="og:description" content="Mnichovská automobilka láká na nový sportovní sedan s názvem i4 a právem se mu říká elektrická M3 Nabídne výkon okolo 530 koní, baterii o kapacitě 80 kWh a dojezd až 600 km Doplní flotilu elektrických vozů páté generace společně s BMW iX3 a iNext"/>
  </head>
  <body>
    <article>
      <h1>BMW ukazuje model i4. Nabídne pohodlí i sportovní výkon</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Petr Zakrzewski</a></address>
      <ul>
        <li>
          <b>Mnichovská automobilka láká na nový sportovní sedan s názvem i4 a právem se mu říká elektrická M3</b>
        </li>
        <li>
          <b>Nabídne výkon okolo 530 koní, baterii o kapacitě 80 kWh a dojezd až 600 km</b>
        </li>
        <li>
          <b>Doplní flotilu elektrických vozů páté generace společně s BMW iX3 a iNext</b>
        </li>
      </ul>
      <p>Už to bude 6 let od vypuštění <a href="https://fdrive.cz/katalog/bmw-i3-2014">i3</a>, která svým designem tak trochu předběhla dobu, a to včetně technologií, kdy si značka vyvíjí vlastní baterie a nabíjecí jednotky. Tím samozřejmě zaručuje, že všechny komponenty jsou vytvářeny s myšlenkou na daný vůz. To vše a mnohem více mají ukázat vozy páté generace. Po několikaměsíčních spekulacích nyní BMW ve své <a href="https://www.press.bmwgroup.com/czech/article/detail/T0302750CS/nov%E9-bmw-i4-budoucnost-pov%20stn%E9-bmw-radosti-z-j%EDzdy">tiskové zprávě</a> představuje sedan i4, který nabízí jak pohodlí ve městě, tak opravdu zajímavý výkon.</p>
      <slideshow>
        <figure>
          <img src="https://cdn.24net.cz/5/obrazek/bmw-i-vision-dynamics-31873"/>
        </figure>
        <figure>
          <img src="https://cdn.24net.cz/5/obrazek/bmw-i-vision-dynamics-31874"/>
        </figure>
        <figure>
          <img src="https://cdn.24net.cz/5/obrazek/bmw-i-vision-dynamics-31875"/>
        </figure>
        <figcaption>koncept BMW i Vision Dynamics</figcaption>
      </slideshow>
      <p>BMW i4 se postaví po boku <a href="https://fdrive.cz/clanky/v-parizi-nechybi-elektricke-suv-bmw-ix3-dostava-realnou-podobu-2811">BMW iX3</a> a <a href="https://fdrive.cz/clanky/bmw-zverejnilo-snimky-z-vyroby-konceptu-inext-4173">BMW iNext</a>. Všechny vozy jsou vybaveny pohonem eDrive páté generace. Design i4 bude založený na konceptu <a href="https://www.press.bmwgroup.com/czech/article/detail/T0274415CS/bmw-i-vision-dynamics-nov%C3%A1-podoba-elektrick%C3%A9-radosti-z-j%C3%ADzdy?language=cs">BMW i Vision Dynamics</a>, který automobilka představila už před dvěma lety. Zachovává si opravdu velkou přední masku z konceptu <a href="https://fdrive.cz/clanky/bmw-zverejnilo-snimky-z-vyroby-konceptu-inext-4173">iNext</a>, agresivnější linky a velice futuristický vzhled. Celkově fotky napovídají tomu, že se bude jednat o sportovní vůz. Samozřejmě uvidíme, kolik si toho z designu vůz zanechá do finální verze.</p>
      <p>Spekulovalo se často, že tento model by měl být elektrickou verzí M3 a specifikace tomu opravdu napovídají. Vůz nabízí maximální výkon okolo 390 kW (530 koní), což nejednoho fanouška rychlosti zvedne ze židle. Nebo spíše zaboří do sedačky. BMW u i4 často píše o jeho rychlosti a jízdních vlastnostech. Doufejme tedy, že s ním bude stejně zábavy jako s M3.</p>
      <figure>
        <img src="https://cdn.24net.cz/5/obrazek/prototyp-bmw-i4-31876"/>
        <figcaption>Prototyp BMW i4 při testování</figcaption>
      </figure>
      <p>BMW díky svému elektrickému pohonu nové generace slibuje dojezd až 600 km a auto má kapacitu baterie přibližně 80 kWh. I přes důraz na nové technologie bude podporovat nabíjení „pouhých“ 150 kW, což je méně než u konkurence, ale zase to pomůže životnosti baterie. A vzhledem k tomu, že si automobilka vše vyvíjí sama, můžeme předpokládat, že k tomu má důvod.</p>
      <p>Přece jenom ne všichni si mohou dovolit podporu ultrarychlého nabíjení, dokud není tato technologie doladěná na maximum. Ale třeba v budoucnu dojde ke zvýšení výkonu nabíjení, podobně jako u <a href="https://fdrive.cz/katalog/porsche-taycan">Porsche Taycan</a>. I tak se podle tiskové zprávy při rychlém nabíjení dostanete na 80 % baterie asi za 35 minut, což znamená 100 km dojezdu za 6 minut strávených na stanici.</p>
      <figure>
        <img src="https://cdn.24net.cz/5/obrazek/prototypy-bmw-inext-ix3-a-i4-31878"/>
        <figcaption>Prototypy BMW iNext, iX3 a i4</figcaption>
      </figure>
      <p>Automobilka bude nové vozy páté generace vypouštět v následujícím pořadí. První přijde <a href="https://fdrive.cz/clanky/v-parizi-nechybi-elektricke-suv-bmw-ix3-dostava-realnou-podobu-2811">SUV iX3</a>, které má oznámenou premiéru na rok 2020, pak přijde futuristické <a href="https://fdrive.cz/clanky/bmw-zverejnilo-snimky-z-vyroby-konceptu-inext-4173">iNEXT</a> a po něm i4. Do té doby se určitě dočkáme spousty informací a třeba si i budeme moct prohlédnout předprodukční verzi.</p>
      <related>
        <a href="https://fdrive.cz/clanky/test-bmw-x5-xdrive-45e-poprve-za-volantem-druhe-generace-plug-in-hybridniho-bmw-x5-4526"/>
        <a href="https://fdrive.cz/clanky/bmw-i4-nabidne-dojezd-skoro-600-kilometru-3550"/>
        <a href="https://fdrive.cz/clanky/bmw-i4-opet-nachytano-pri-testovani-jaky-by-mohlo-nabidnout-dojezd-4123"/>
        <a href="https://fdrive.cz/clanky/nahlednete-do-interieru-bmw-i4-3685"/>
        <a href="https://fdrive.cz/clanky/zajimave-krivky-a-dojezd-vice-jak-500-kilometru-to-je-bmw-i4-3313"/>
        <a href="https://fdrive.cz/clanky/elektricke-i4-je-slibene-na-rok-2021-bmw-investovalo-do-vyroby-temer-pet-miliard-3115"/>
        <a href="https://fdrive.cz/clanky/plug-in-hybridni-bmw-rady-5-ujede-na-elektrinu-az-61-km-co-nabidne-dale-4103"/>
      </related>
    </article>
  </body>
</html>