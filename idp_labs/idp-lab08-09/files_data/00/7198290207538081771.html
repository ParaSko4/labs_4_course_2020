<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/github-bo-hranil-odprto-kodo-v-arkticnem-trezorju/194227/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="GitHub bo hranil odprto kodo v arktičnem trezorju"/>
    <meta property="og:description" content="Znanje, ki je shranjeno v številnih odprtokodnih projektih gostovanih v spletni storitvi GitHub je neprecenljivo. Zato ga je smiselno shraniti za naše zanamce,..."/>
  </head>
  <body>
    <article>
      <h1>GitHub bo hranil odprto kodo v arktičnem trezorju</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Znanje, ki je shranjeno v številnih odprtokodnih projektih gostovanih v spletni storitvi <a href="https://www.github.com/">GitHub</a> je neprecenljivo. Zato ga je smiselno shraniti za naše zanamce, tudi v primeru katastrofičnih dogodkov, kot so vojne, okolijske nesreče in drugi dogodki, ki bi lahko ogrozili dosedanje domovanje odprtokodnih projektov.</p>
      <figure>
        <img src="https://www.monitor.si/media/monitor/slike/novice/2019/november/__1200/2019-11-18---github-.jpg"/>
      </figure>
      <p>GitHub je na nedavni konferenci za razvijalce napovedal projekt Archive Program, s katerim želijo načrtovano poskrbeti za dostop do kode prihodnim generacijam. Projekt predvideva sistematično hranjenje podatkov n različnih lokacijah po svetu, vključno s shrambo v skrbno varovanem trezorju Arctic World Archive, ki se nahaja 250 globoko v gori na arktičnem otočju Svalbard.</p>
      <p>Podatki bodo hranjeni na posebnih filmskih kolutih, ki so prevlečeni s posebnim prahom iz železovega oksida. Po trditvah avtorjev naj bi posamezen film brez težav zdržal berljivost za obdobje najmanj 1.000 let. Podatki bodo hranjeni na ta način, da bodo berljivi za računalnike, v skrajnem primeru pa jih bodo lahko brali tudi ljudje s pomočjo povečevalnega stekla.</p>
      <p>Med prvimi projekti, ki bodo hranjeni v arhivu Arctic World Archive bosta izvorni kodi za operacijske sisteme Linux in Android. Sledili bodo projekti programskih jezikov, spletne platforme in orodja za umetno inteligenco. GitHub računa, da bo imel vse javne repozitorije shranjene v arhivu do konca februarja 2020. Podatki bodo shranjeni na istem mestu, kjer so shranjene druge dragocenosti človeštva, kot so kopije umetnin, glasba, znanstveni dosežki, zgodovinski zapiski in arheološke najdbe.</p>
      <figure>
        <img src="https://www.monitor.si/media/monitor/slike/novice/2019/november/__1200/2019-11-18---github-_1.jpg"/>
      </figure>
    </article>
  </body>
</html>