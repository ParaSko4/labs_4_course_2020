<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698897/%D9%85%D9%82%D8%A7%D9%88%D9%85%D8%AA-%D8%AF%D8%B1-%D8%A8%D8%B1%D8%A7%D8%A8%D8%B1-%D9%88%D8%A7%DA%A9%D8%B3%D9%86-%DB%8C%DA%A9-%D9%BE%D8%AF%DB%8C%D8%AF%D9%87-%D8%AC%D9%87%D8%A7%D9%86%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="مقاومت در برابر واکسن؛ یک پدیده جهانی"/>
    <meta property="og:description" content="مواردی از اکراه و مقاومت در پذیرش واکسن سرخک در مناطقی از اروپا و آمریکا، واکسن &quot;پاپیلوم انسانی&quot; در ژاپن و هند و واکسن فلج اطفال در پاکستان دیده شده است."/>
  </head>
  <body>
    <article>
      <h1>مقاومت در برابر واکسن؛ یک پدیده جهانی</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>
        <b>مواردی از اکراه و مقاومت در پذیرش واکسن سرخک در مناطقی از اروپا و آمریکا، واکسن "پاپیلوم انسانی" در ژاپن و هند و واکسن فلج اطفال در پاکستان دیده شده است.</b>
      </p>
      <p> آقای "آدامو میسا" پیشتر ماموران بهداشت را از خانه خود در شمال نیجریه دور می‌کرد، اما اینک و پس از ابتلای فرزندش به "فلج اطفال" به عنوان یک شهروند معمولی "کمپین" واکسیناسیون راه انداخته است.</p>
      <p>به گزارش عصرایران به نقل از بی‌بی‌سی، "بحاری" پسر 8 ساله "آدامو میسا" یک شب در کمال سلامت و شادابی به تختخواب رفت و صبح روز بعد به ناگهان توانایی راه رفتنش را از دست داد.</p>
      <p>پدر نگران و وحشت‌زده پسرش را نزد یک شفادهنده سنتی برد. این شفاگر نیز از حمله شیطان به روح پسرک خبر داد و برای شفا چند گیاه و علف تجویز کرد.</p>
      <p>چیزی نگذشت که یکی از همسایگان میسا به "فلج اطفال" در "بحاری" مشکوک شد و پسر کوچک سریعا بیمارستان انتقال یافت. معالجات فوری پزشکی اثرات پیشرفته ویروس فلج اطفال در کودک 8 ساله را رفع کرد.</p>
      <p>اینک و پس از 5 سال، این پدر نیجریه‌ای در حالیکه زیر یک درخت در خانه‌‌اش در خارج از منطقه "یولا" در ایالت آدامو در شمال شرقی نیجریه نشسته‌ است با حسرت در مورد پسرش می‌گوید: پسرم نمی‌تواند مانند من انگشتانش را باز و بسته کند.</p>
      <p> یک واکسن ساده از فلج اطفال پیشگیری می‌کند/عکس: بی‌بی‌سی و GETTY IMAGES</p>
      <figure>
        <img src="https://cdn.asriran.com/files/fa/news/1398/8/27/1038203_754.jpg"/>
      </figure>
      <p>با این وجود این پدر نیجریه‌ای کمپینی برای واکسیناسیون کودکان دارد. او صدا و حضور خود را به کارگران بهداشت نیجریه اهدا کرده و به آنها در برابر مخالفان واکسیناسیون کمک می‌کند.</p>
      <p>او به بی‌بی‌سی گفت: من اثر کار ماموران بهداشت را روی فرزندم دیده‌ام و اگر کسی با این روند مخالفت کند با تاثیر آنها روی فرزندم قانعشان خواهم کرد.</p>
      <p>بی‌بی‌سی در این باره نوشت: بسیاری از والدین در بخش‌های شمالی نیجریه -که تحت تسلط مسلمان قرار دارد- به دلیل اعتقادات بی‌پایه از دریافت واکسن‌های نجات دهنده خودداری می‌کنند. یکی از دلایل آنها برای مقاومت در برابر واکسیناسیون "عقیم سازی زنان محلی" است.</p>
      <p>البته این موضوع  فقط مختص مردم نیجریه نیست.</p>
      <p>براساس گزارش‌های سازمان بهداشت جهانی، مقاومت در برابر واکسن پدیده‌ای جهانی به شمار می‌آید.</p>
      <p>به عنوان مثال مواردی از اکراه و مقاومت در پذیرش واکسن سرخک در مناطقی از اروپا و آمریکا، واکسن "پاپیلوم انسانی" در ژاپن و هند و واکسن فلج اطفال در پاکستان دیده شده است.</p>
      <p>پاپیلوم یا (اچ پی وی) ویروسی است که از طریق تماس پوستی منتقل می‌شود.</p>
      <p>شایعات روستایی</p>
      <p>وزارت سلامت نیجریه اعلام کرد: کودکان در کمترین حالت مجبور به دریافت 6 واکسن علیه بیماری‌های مرگبار مانند "فلج اطفال" هستند.</p>
      <p>هر کودکی که این واکسن‌ها را از دست بدهد، در معرض خطر قرار می‌گیرد.</p>
      <p>ماموران بهداشت 2 بار برای واکسن کودکان زیر 5 سال به مدارس و مراکز مذهبی سر می‌زنند /عکس: بی‌بی‌سی</p>
      <figure>
        <img src="https://cdn.asriran.com/files/fa/news/1398/8/27/1038204_388.jpg"/>
      </figure>
      <p>در بیمارستان محلیِ ایالتی که پدر نیجریه‌ای در آن زندگی می‌کند بیش از حد نیاز واکسن وجود دارد. اما کارگران بهداشت با چالش متقاعد کردن والدین برای واکسیناسیون کودکان روبه‌رو هستند.</p>
      <p>گزارش‌های زیادی در مورد افزایش تعداد افراد مخالف واکسن به ویژه در شمال نیجریه وجود دارد.</p>
      <p>بسیاری از مخالفن واکسن در نیجریه بر این باورند که این واکسن‌ها برای کنترل جمعیت نیجریه طراحی شده است. نیجریه با 200 میلیون نفر، پرجمعیت‌ترین کشور آفریقایی است. آنها قصد دارند تا سال 2050 به سومین کشور پرجمعیت جهان تبدیل شوند.</p>
      <p>میسا پدر بحاری در این باره گفت: پدرم 13 فرزند داشت که بدون واکسن زندگی کردند. فکر می‌کردم فرزندان من هم می‌توانند با این شیوه زندگی کنند.</p>
      <p>او اکنون 10 فرزند دارد و قصد دارد در طول عمر خود صاحب 6 فرزند دیگر شود. دو فرزند اول وی پس از به دنیا آمدن واکسینه شدند. این درست زمانی بود که وی در سفر کاری قرار داشت.</p>
      <p>بحاری فرزند سوم اوست.</p>
      <p> ادامو میسا پدر نیجریه‌ای- فرزند سوم وی مبتلا به فلج اطفال شده و اینک او از مروجان کمپین واکسیناسیون است /عکس: بی‌بی‌سی</p>
      <figure>
        <img src="https://cdn.asriran.com/files/fa/news/1398/8/27/1038205_484.jpg"/>
      </figure>
      <p>میسا در این باره گفت: زمانی که از سفر به روستا بازگشتم، شایعاتی در مورد واکسیناسیون وجود داشت. مردم می‌گفتند: سازمان‌های خارجی چیزی را از درون رگ‌ها حذف کرده یا برمی‌دارند.</p>
      <p>پس از شنیدن این شایعه به خود گفتم دیگر اجازه واکسینه شدن فرزندانم را نخواهم داد.</p>
      <p>تصمیمات شخصی</p>
      <p>"ادام باورو" از سوی کارکنان بهداشت و درمان به عنوان یکی از سرسخت‌ترین "ضدواکسن‌ها" شناخته می‌شود.</p>
      <p>او می‌گویند که خودش هرگز واکسنی دریافت نکرده و به همین دلیل فرزندانش نیز واکسن نیاز ندارند.</p>
      <p>وی افزود: سازمان بهداشت جهانی مردم را برای انجام تحقیقات بسیج می‌کند و شما چه چیزی برای خود دارید.</p>
      <p>"باورو" در این باره گفت: من خودم با اینترنت کار می‌کنم، اما هیچ چیز نمی‌تواند نظر من را در این  مورد تغییر دهد.</p>
      <p>ویروسی که باعث فلج اطفال می‌شود به طور عمده در آب کثیف و شرایط غیربهداشتی شکل می‌گیرد.</p>
      <p>در بخش‌هایی از نیجریه، مدفوع وارد منابع آب آشامیدنی شده و این موضوع باعث ابتلای کودکان غیر واکسینه به این بیماری می‌شود.</p>
      <p>نمودار ریشهکن شدن ویروس فلج اطفال در جهان بین سال‌های 2018- 1980/بی‌بی‌سی</p>
      <figure>
        <img src="https://cdn.asriran.com/files/fa/news/1398/8/27/1038206_945.png"/>
      </figure>
      <p>به همین دلیل واکسیناسیون به شدت تشویق می‌شود.</p>
      <p>در سه سال گذشته هیچ گزارشی از فلج اطفال در نیجریه وجود نداشته است و اگر داستان بر همین منوال پیش رود این بیماری تا اواسط سال 2020 در این کشور ریشه‌کن خواهد شد. با این وجود برخی از مردم نگران ابتلای برخی از کودکان به این بیماری در مناطق روستایی و فقدان گزارش آن هستند.</p>
      <p> </p>
    </article>
  </body>
</html>