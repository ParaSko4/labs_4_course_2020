<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/h-fwfh-gennhmata-diekdikei-rolo-kybernwsas-aristeras-gia-to-kinal-pasok"/>
    <meta property="og:site_name" content="Documento"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Η Φώφη Γεννηματά διεκδικεί ρόλο «κυβερνώσας Αριστεράς» για το ΚΙΝΑΛ - ΠΑΣΟΚ"/>
    <meta property="og:description" content="Μήνυμα με πολλούς αποδέκτες, εσωκομματικά προς τους αριστερόστροφους του ΠΑΣΟΚ-ΚΙΝΑΛ αλλά και εκτός κομματικού πεδίου, προς την Κουμουνδούρου, στέλνει η Πρόεδρος του Κινήματος Αλλαγής Φώφη Γεννηματά, από την Πάτρα, κρατώντας πάντως ίσες αποστάσεις στην κριτική της απέναντι σε ΣΥΡΙΖΑ και σε ΝΔ.  "/>
  </head>
  <body>
    <article>
      <h1>Η Φώφη Γεννηματά διεκδικεί ρόλο «κυβερνώσας Αριστεράς» για το ΚΙΝΑΛ - ΠΑΣΟΚ</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Παναγιώτα Μπίτσικα</a></address>
      <h4>Μήνυμα με πολλούς αποδέκτες, εσωκομματικά προς τους αριστερόστροφους του ΠΑΣΟΚ-ΚΙΝΑΛ αλλά και εκτός κομματικού πεδίου, προς την Κουμουνδούρου, στέλνει η Πρόεδρος του Κινήματος Αλλαγής Φώφη Γεννηματά, από την Πάτρα, κρατώντας πάντως ίσες αποστάσεις στην κριτική της απέναντι σε ΣΥΡΙΖΑ και σε ΝΔ.  </h4>
      <p>Το <b>Κίνημα Αλλαγής </b>«μπορεί να γίνει η πραγματική κυβερνώσα αριστερά», επεσήμανε, προβάλλοντας ότι το ΚΙΝΑΛ-ΠΑΣΟΚ έχει εναλλακτική προοδευτική πρόταση που χρειάζεται η χώρα.</p>
      <p>Λίγα μόλις 24ωρα πριν από το συνέδριο του <b>ΠΑΣΟΚ </b>η επικεφαλής του <b>ΚΙΝΑΛ, </b>Φώφη Γεννηματά συμμετείχε σε περιφερειακή σύσκεψη στελεχών Πελοποννήσου ενώ περιόδευσε στην Αχαΐα, που αποτελεί εμβληματικό τόπο για την ιστορία του ΠΑΣΟΚ, συνδεδεμένο με τον ιδρυτή του Ανδρέα Παπανδρέου. Μετά τη σύσκεψη στελεχών στην Πάτρα, την Δευτέρα (18.11.2019) , η Φώφη Γεννηματά θέλησε να δώσει έμφαση στην προσπάθεια να πρωταγωνιστήσει ξανά η παράταξη στις εξελίξεις, <i>«γιατί η χώρα χρειάζεται μια σοβαρή υπεύθυνη, εναλλακτική προοδευτική πρόταση»</i>, όπως είπε.</p>
      <p>Παράλληλα, διατύπωσε με έμφαση την άποψη ότι το <b>Κίνημα Αλλαγής </b>«δυναμώνοντας μπορεί και πρέπει να γίνει η πραγματική κυβερνώσα Αριστερά», διευκρινίζοντας ότι το λέει αυτό «γιατί δυστυχώς η κυβέρνηση δεν έχει ένα ολοκληρωμένο σχέδιο να παρουσιάσει για την οικονομία». Επεσήμανε ότι η κυβέρνηση στην οικονομία τηρεί τις δεσμεύσεις Τσίπρα, όσον αφορά τα δυσβάσταχτα πλεονάσματα «και αυτό σημαίνει ότι διατηρείται η θηλιά στο λαιμό, η οικονομία παραμένει καθηλωμένη και η ανάπτυξη αναιμική». Για να καταλήξει ότι στα κεντρικά ζητήματα που αφορούν τη χώρα «συνεχίζεται η ίδια αδιέξοδη πολιτική», που ακολούθησε το προηγούμενο διάστημα και η κυβέρνηση Τσίπρα και σήμερα η κυβέρνηση Μητσοτάκη.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>