<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10716--davis-cup-rusko-porazilo-obhajce-titulu-goffin-se-vyhnul-senzaci-prekvapeni-nechybelo"/>
    <meta property="og:site_name" content="Tenisový svět"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Davis Cup: Rusko porazilo obhájce titulu, Goffin se vyhnul senzaci. Překvapení nechybělo"/>
    <meta property="og:description" content="V pondělí začal renovovaný Davis Cup. Ruský tým již po dvou zápasech porazil úřadující šampiony z Chorvatska, o první výhru se postarali Belgičané nad Kolumbijci. David Goffin přitom byl set dole s hráčem z konce druhé stovky žebříčku Danielem Galanem, kterého však nakonec přehrál 3:6, 6:3, 6:3. O překvapení se postaral Vasek Pospisil, kanadský hráč neztratil sadu proti Fabio Fogninimu. Daniel Shapovalov poté dodal Kanadě druhý bod."/>
  </head>
  <body>
    <article>
      <h1>Davis Cup: Rusko porazilo obhájce titulu, Goffin se vyhnul senzaci. Překvapení nechybělo</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <b>V pondělí začal renovovaný Davis Cup. Ruský tým již po dvou zápasech porazil úřadující šampiony z Chorvatska, o první výhru se postarali Belgičané nad Kolumbijci. David Goffin přitom byl set dole s hráčem z konce druhé stovky žebříčku Danielem Galanem, kterého však nakonec přehrál 3:6, 6:3, 6:3. O překvapení se postaral Vasek Pospisil, kanadský hráč neztratil sadu proti Fabio Fogninimu. Daniel Shapovalov poté dodal Kanadě druhý bod.</b>
      </p>
      <p><b><b><b><b><b><b>Shapovalov zařídil Kanadě výhru</b><br/></b></b></b></b></b>Kanadští tenisté porazili italský výběr již po dvouhrách. V závěru pondělních dvouher Davis Cupu Denis Shapovalov (15.) udolal Mattea Berrettiniho (8) 7:6(5), 6:7(3), 7:6(5) po téměř třech hodinách. V celém zápase bylo k vidění deset brejkbolů, ani jeden však nepřinesl kýžený úspěch.</p>
      <p><b><b><b><b><b>Rusové porazili obhájce titulu</b><br/></b></b></b></b>Karen Chačanov (17.) otočil zápas proti Bornu Čoričovi (28.) a po výhře 6:7(4), 6:4, 6:4 dopřál ruskému daviscupovému týmu vítězství nad obhájci titulu z Chorvatska. Po úvodním setu se Chačanov dostal ve druhé sadě k brejku, za stavu 4:3 úspěšně odvrátil šanci protihráče. V závěrečném setu nejprve promarnil čtyři brejkboly v páté hře, o dva gemy později ale již byl úspěšný.</p>
      <figure>
        <iframe data-src="https://twitter.com/DavisCupFinals/status/1196512871141847041?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><b><b><b>Belgie se jako první raduje z výhry</b><br/></b></b></b>David Goffin (11.) zajistil Belgii výhru nad Kolumbií. Goffin v pondělním večerním zápase otočil duel proti Danielu Galanovi (194.), kterého porazil 3:6, 6:3, 6:3. Belgičan přitom ve druhé a čtvrté hře třetí sady musel odvracet po jednom brejkbolu.</p>
      <figure>
        <iframe data-src="https://twitter.com/DavisCupFinals/status/1196506219856437249?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><b><b>Pospisil si vyšlápl na Fogniniho</b><br/></b></b>Na Davis Cupu se přihodilo první překvapení. Kanaďan Vasek Pospisil (150.) ve vyrovnaném zápase přehrál Itala Fabia Fogniniho (12.) 7:6(5), 7:5. Pospisil sice v úvodním setu ztratil vedení 4:1 a za stavu 5:5 odvracel dva brejkboly, tiebreak však zvládl zásluhou třech minibrejků. Ve druhé sadě se přihodil jediný brejk v jedenáctém gemu, Pospisil využil třetí brejkbol, což potvrdil bezproblémovou hrou na podání.</p>
      <figure>
        <iframe data-src="https://twitter.com/SportsHorn/status/1196477290999361537?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><b>Rubjlov poslal Rusko do vedení</b><br/></b>Ruský hráč Andrej Rubljov (23.) v Davis Cupu potvrdil favorita, Chorvata Bornu Goju (280.) přehrál dvakrát 6:3. První tři hry zápasu nabídly brejky, což do náskoku poslalo Rubljova. Ten sice v páté hře nevyužil další dva brejkboly v řadě, v závěru setu přesto dokázal zužitkovat první setbol. V úvodní hře druhé sady musel odvracet dvě hrozby protihráče, ve čtvrtém gemu ale využil druhou šanci.</p>
      <figure>
        <iframe data-src="https://twitter.com/DavisCupFinals/status/1196468846120624128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Darcis neměl problémy s Giraldem</b><br/>O první bod v novém formátu Davis Cupu se postaral Steve Darcis (158.). Belgický tenista se postaral o vedení své země, když porazil Kolumbijce Santiaga Giralda (277.) 6:3, 6:2. Darcis během zápasu nečelil jedinému brejkbolu, sám na returnu využil tři z pěti možností.</p>
      <figure>
        <iframe data-src="https://twitter.com/DavisCupFinals/status/1196465990109945857?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Pondělní program</b> (začíná v 16:00)<br/><u>Chorvatsko – <b>Rusko</b> 0:3</u><br/>Borna Gojo (280.) – <b>Andrej Rubljov (23.)</b> 3:6, 3:6<br/>Borna Čorič (28.) – <b>Karen Chačanov (17.)</b> 7:6(4), 4:6, 4:6<br/>Dodig, Mektič – <b>Chačanov, Rubljov</b> 6:7(3), 4:6<br/><br/><u>Itálie – Kanada 1:2<br/></u>Fabio Fognini (12.) – <b>Vasek Pospisil (150.)</b> 6:7(5), 5:7<br/>Matteo Berrettini (8.) – <b>Denis Shapovalov</b> (15.) 6:7(5), 7:6(3), 6:7(5)<br/><b>Berrettini, Fognini</b> – Pospisil, Shapovalov 6:2, 3:6, 6:3<br/><u><b><br/>Belgie </b>– Kolumbie 2:1<br/></u><b>Steve Darcis (158.)</b> – Santiago Giraldo (277.) 6:3, 6:2<br/><b>David Goffin (11.) </b>– Daniel Galan (194.) 3:6, 6:3, 6:3<br/>Gille, Vliegen – <b>Cabal, Farah </b>7:6(5), 4:6, 6:7(3)</p>
      <footer>Radek Štohl, foto: Twitter: José Morgado</footer>
    </article>
  </body>
</html>