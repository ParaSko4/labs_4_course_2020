<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698822/%D8%AA%D8%B5%D9%88%DB%8C%D8%A8-%DA%A9%D9%84%DB%8C%D8%A7%D8%AA-%D9%84%D8%A7%DB%8C%D8%AD%D9%87-%D8%AF%D8%B1%D8%A2%D9%85%D8%AF%D9%87%D8%A7%DB%8C-%D9%BE%D8%A7%DB%8C%D8%AF%D8%A7%D8%B1-%D8%B4%D9%87%D8%B1%D8%AF%D8%A7%D8%B1%DB%8C%E2%80%8C%D9%87%D8%A7-%D9%88-%D8%AF%D9%87%DB%8C%D8%A7%D8%B1%DB%8C%E2%80%8C%D9%87%D8%A7-%D8%A8%D8%B9%D8%AF-%D8%A7%D8%B2-37-%D8%B3%D8%A7%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="تصویب کلیات لایحه درآمدهای پایدار شهرداری‌ها و دهیاری‌ها بعد از 37 سال"/>
    <meta property="og:description" content="معاون عمران و توسعه امور شهری و روستایی وزیر کشور و رییس سازمان شهرداری‌ ها و دهیاری های کشور با اشاره به تصویب کلیات لایحه درآمدهای پایدار شهرداری‌ها و دهیاری‌ها توسط نمایندگان مجلس شورای اسلامی بعد از ۳۷ سال ، ابراز امیدواری کرد که این اقدام زمینه ساز تقویت بنیه مدیریت شهری و روستایی و شناسایی درآمدهای پایدار باشد."/>
  </head>
  <body>
    <article>
      <h1>تصویب کلیات لایحه درآمدهای پایدار شهرداری‌ها و دهیاری‌ها بعد از 37 سال</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038043_661.jpg"/>
      </figure>
      <p>معاون عمران و توسعه امور شهری و روستایی وزیر کشور و رییس سازمان شهرداری‌ ها و دهیاری های کشور با اشاره به تصویب کلیات لایحه درآمدهای پایدار شهرداری‌ها و دهیاری‌ها توسط نمایندگان مجلس شورای اسلامی بعد از ۳۷ سال ، ابراز امیدواری کرد که این اقدام زمینه ساز تقویت بنیه مدیریت شهری و روستایی و شناسایی درآمدهای پایدار باشد.</p>
      <p>به گزارش ایرنا به نقل از پایگاه اطلاع رسانی وزارت کشور ، "مهدی جمالی نژاد" با بیان مطلب فوق در زمینه این لایحه گفت : بررسی شناخت منابع درآمدی شهرداری‌ها و دهیاری های کشور و چگونگی اصلاح و تامین منابع جدید از اهداف تدوین لایحه درآمدهای پایدار شهرداری‌ها و دهیاری‌ ها بوده که در این راستا کوشش شده است تا با بررسی و شناخت علمی ساختار درآمدی شهرداری‌ها و دهیاری‌ها و با بهره گیری از نظریات اقتصادی، مقررات، تجارب سایر کشورها، برنامه توسعه ای کشور و پتانسیل موجود در شهرها و روستاها و با توجه به حفظ و ارتقای کیفی فضاهای شهری و روستایی به سوالات اساسی در زمینه چگونگی تأمین منابع درآمدی پایدار پاسخ داده شود.</p>
      <p>رییس سازمان شهرداری‌ها و دهیاری های کشور با اشاره به اصلاح و تقویت منابع موجود درآمدی شهرداری‌ها و دهیاری‌ ها گفت: علاوه بر تحکیم احکام قبلی و ساماندهی عوارض محلی، تامین منابع جدید درآمدی ، شفاف سازی و نظام مند نمودن وضع عوارض توسط شوراهای اسلامی شهرها از مهمترین دستاورد تصویب کامل لایحه می باشد.</p>
      <p>وی افزود: تسهیل و اصلاح فرآیند پرداخت اعتبارات پیش بینی شده در قوانین مختلف و سیاست گذاری و نظارت بر هزینه کرد اعتبارات شهرداری‌ها از دیگر نکات برجسته لایحه است.</p>
    </article>
  </body>
</html>