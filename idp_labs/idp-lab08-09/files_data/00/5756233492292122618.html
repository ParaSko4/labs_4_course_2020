<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622076/%D8%AA%D8%B8%D8%A7%D9%87%D8%B1%D8%A7%D8%AA-%D8%AF%D9%88%D8%A8%D8%A7%D8%B1%D9%87-%D9%84%D8%A8%D9%86%D8%A7%D9%86%DB%8C%E2%80%8C%D9%87%D8%A7-%D8%AF%D8%B1-%D8%A8%DB%8C%D8%B1%D9%88%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-18T00:08:00+00:00"/>
    <meta property="og:title" content="تظاهرات دوباره لبنانی‌ها در بیروت"/>
    <meta property="og:description" content="لبنانی‌ها امروز (یکشنبه) بار دیگر در میدان‌های ریاض الصلح و الشهدا شهر بیروت تظاهرات کردند."/>
  </head>
  <body>
    <article>
      <h1>تظاهرات دوباره لبنانی‌ها در بیروت</h1>
      <address>
        <time datetime="2019-11-18T00:08:00+00:00">18 Nov 2019, 00:08</time>
      </address>
      <p>
        <i>لبنانی‌ها امروز (یکشنبه) بار دیگر در میدان‌های ریاض الصلح و الشهدا شهر بیروت تظاهرات کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از شبکه خبری اسکای نیوز عربی، در حالی که اعتراضات سراسری در لبنان وارد دومین ماه خود شده، امروز نیز هزاران لبنانی در میدان‌های ریاض الصلح و الشهدا شهر بیروت تجمع کردند.</p>
      <p>فعالان لبنانی پیشتر خواستار تظاهرات در این میادین و دیگر مناطق لبنان شده بودند.</p>
      <figure>
        <img src="https://aftabnews.ir/files/fa/news/1398/8/27/360556_645.jpg"/>
      </figure>
      <p>اعتراضات در این کشور به دنبال تصمیم دولت برای تعیین مالیات بر مکالمه‌های اینترنتی آغاز شدند. معترضان ابتدا با مالیات‌های جدید مخالفت و دولت را به فساد و ناتوانی در حل بحران اقتصادی متهم کردند و در ادامه استعفای دولت و تغییر مسئولان را خواستار شدند.</p>
      <p>دولت لبنان برای حل و فصل این بحران تعهد داد اصلاحاتی فوری را در راستای خواسته‌های معترضان در پیش بگیرد.</p>
      <p>سعد حریری، نخست وزیر لبنان نیز در پاسخ به خواسته‌های معترضان از سمت خود استعفا کرد.</p>
      <p>حریری، نخست وزیر مستعفی لبنان، علی خلیل، وزیر دارایی این کشور و حاج حسین خلیل، معاون سیاسی دبیرکل حزب الله لبنان بر سر نامزدی محمد الصفدی، وزیر دارایی پیشین و تاجر لبنانی برای تصدی منصب نخست‌وزیری این کشور توافق کردند.</p>
      <p>در ادامه الصفدی از پذیرش این منصب انصراف داد و اعلام کرد: تشکیل کابینه‌ای هماهنگ و مورد حمایت تمامی گروه‌های سیاسی که بتواند اقداماتی نجات‌بخش و فوری را برای جلوگیری از وخامت شرایط اقتصادی و مالی در پیش گرفته و به خواسته‌های معترضان پاسخ دهد، دشوار است.</p>
    </article>
  </body>
</html>