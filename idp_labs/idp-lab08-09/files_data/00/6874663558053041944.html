<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773936,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="אושרה הקמת מלון ברחוב בן סירא בירושלים; בעלת הקרקע – הפטריארכיה הארמנית"/>
    <meta property="og:description" content="את הקרקע, שממוקמת ליד מתחם ממילא, חוכרת קבוצת גבסו, שצפויה להקים עליה מלון בגובה 7 קומות הכולל 89 חדרים; הפטריארכיה הארמנית מחזיקה בשטח נרחב בסביבת הרחובות בן סירה ושלומציון המלכה, כאשר רוב הנכסים שבבעלותה מאוכלסים על ידי דיירים בדמי מפתח"/>
  </head>
  <body>
    <article>
      <h1>אושרה הקמת מלון ברחוב בן סירא בירושלים; בעלת הקרקע – הפטריארכיה הארמנית</h1>
      <h2>את הקרקע, שממוקמת ליד מתחם ממילא, חוכרת קבוצת גבסו, שצפויה להקים עליה מלון בגובה 7 קומות הכולל 89 חדרים; הפטריארכיה הארמנית מחזיקה בשטח נרחב בסביבת הרחובות בן סירה ושלומציון המלכה, כאשר רוב הנכסים שבבעלותה מאוכלסים על ידי דיירים בדמי מפתח</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">דותן לוי</a></address>
      <p>הוועדה המקומית לתכנון ובנייה בעיר ירושלים אישרה הקמת מלון ברחוב בן סירא 16 ליד מתחם ממילא, כך נודע לכלכליסט. מדובר בקרקע שנמצאת בבעלות הפטריארכיה הארמנית, כאשר החוכרת היא קבוצת גבסו אשר מתכוונת להקים את הפרויקט באמצעות חברת "סבסירא", שהוקמה למטרה זו.</p>
      <p>מדובר בקרקע שממוקמת בלב העיר ירושלים, בהמשך לרחוב הלל ולצד שדרות ממילא, רחוב אגרון, בית המלון וולדורף אסטוריה ורחוב שלומציון המלכה. כיום בנוי עליה מוסך, ויש לה תב"ע מאושרת להקמת מלון בן 67 חדרים.</p>
      <figure>
        <img src="https://images1.calcalist.co.il/PicServer3/2019/11/18/948223/1NL.jpg"/>
        <figcaption>הדמיית המלון <br/>הדמיה: פייגין אדריכלים</figcaption>
      </figure>
      <p>הוועדה אישרה את הריסת המוסך, כמו גם תוספת של חדרים מעבר לתב"ע - כך שבמקום יבנו 87 חדרים קטנים במבנה בן 7 קומות, כאשר הקומה ה-7 מיועדת לשמש כבית קפה/בר. המלון יוגדר ברמה של מלון עירוני בן 4 כוכבים ויוקם בהשקעה מוערכת של כ-80 מיליון שקל. החברה היזמית – קבוצת גבסו לא מתכוונת לנהל את המלון אלא לחתום עם אחת מרשתות המלונות על הסכם ארוך טווח.</p>
      <p>הקרקע ממוקמת בצידו הדרומי של רחוב בן סירא, כאשר במזרחה ובמערבה שוכנים מבנים קיימים, חלקם בקו בניין צמוד לבנייה בקיר משותף. התוכנית מבטלת את הרחבת הדרך, שתוכננה לפני שנים רבות - ולא בוצעה בפועל - ומציעה שביל להולכי רגל אשר יחבר את רחוב בן סירא לשטח הפתוח מדרום, בתחום בית הקברות המוסלמי.</p>
      <p>על פי הערכות, הבעלות של הפטריארכיה הארמנית לא צפויה לייצר ליזם בעיות, היות ומרבית הקונפליקטים עד כה היו בין הפטריארכיה היוונית לבין חלק מהחוכרים ותקופת החכירה שלו ארוכה מספיק ועומדת על 49 שנים. הפטריארכיה הארמנית מחזיקה בשטח נרחב בסביבת הרחובות בן סירה ושלומציון המלכה, ורוב הנכסים שבבעלותה מאוכלסים על ידי דיירים בדמי מפתח.</p>
      <p>קבוצת גבסו פעילה בעיקר במרכז הארץ בתחום המגורים, ובונה פרויקטים בהתחדשות עירונית בת"א וברמת גן וכן פרויקטים חדשים, בין היתר בשכונת כרמי גת בקריית גת. אדריכל התוכנית הוא יהודה פייגין ממשרד פייגין אדריכלים.</p>
      <p>ראש העיר ירושלים משה ליאון: "ענף התיירות הוא אחד ממנועי הצמיחה הכלכליים המשמעותיים בירושלים שהמביאים את התיירים ויוצרים מקומות עבודה רבים".</p>
    </article>
  </body>
</html>