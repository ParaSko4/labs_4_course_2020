<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742071"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T00:37:00+00:00"/>
    <meta property="og:title" content="ถอดบทเรียนโรงเรียนดังสร้างนักคิด"/>
    <meta property="og:description" content="สพฐ.เตรียมถอดบทเรียนกิจกรรมโรงเรียนดัง ใช้เป็นต้นแบบไขปัญหาเด็กไทยไม่กล้าแสดงออก ไม่ค่อยมีความเป็นผู้นำ ลุยเริ่มปฏิรูปการเรียนรู้จากในห้องเรียน"/>
  </head>
  <body>
    <article>
      <h1>ถอดบทเรียนโรงเรียนดังสร้างนักคิด</h1>
      <address>
        <time datetime="2019-11-18T00:37:00+00:00">18 Nov 2019, 00:37</time>
      </address>
      <p>
        <b>สพฐ.เตรียมถอดบทเรียนกิจกรรมโรงเรียนดัง ใช้เป็นต้นแบบไขปัญหาเด็กไทยไม่กล้าแสดงออก ไม่ค่อยมีความเป็นผู้นำ ลุยเริ่มปฏิรูปการเรียนรู้จากในห้องเรียน</b>
      </p>
      <p>วันนี้(18 พ.ย.) ดร.อำนาจ วิชยานุวัติ เลขาธิการคณะกรรมการการศึกษาขั้นพื้นฐาน (กพฐ.) เปิดเผยว่า ตามที่นายณัฏฐพล ทีปสุวรรณ รมว.ศึกษาธิการ(ศธ.)มองว่าเด็กไทยไม่กล้าแสดงออกและไม่ค่อยมีความเป็นผู้นำจึงมอบหมายให้สำนักงานคณะกรรมการการศึกษาขั้นพื้นฐาน (สพฐ.) ไปคิดหาวิธีแก้ปัญหาดังกล่าวนั้น โดยประเด็นนี้ตนเตรียมถอดบทเรียนกิจกรรมของโรงเรียนดังๆที่ทำให้เด็กกล้าแสดงออกว่ามีวิธีการอย่างไรบ้าง เพื่อนำมาประยุกต์ใช้เป็นต้นแบบให้โรงเรียนอื่นๆนำไปปฎิบัติ เช่น  รร.เตรียมอุดมศึกษามีการใช้รูปแบบการประเมินผลโดยใช้ข้อสอบอัตนัยทั้งหมด ซึ่งวิธีการนี้ตนคิดว่าเป็นรูปแบบหนึ่งที่ทำให้เด็กรู้จักคิดวิเคราะห์และเมื่อเด็กคิดวิเคราะห์ได้ก็จะทำให้เด็กมีความกล้าแสดงออกมากขึ้น จึงอยากให้ทุกโรงเรียนปรับวิธีการประเมินผลด้วยข้อสอบอัตนัยให้มากขึ้น<br/><br/>“ เราจะต้องเริ่มปฎิรูปการเรียนรู้จากในห้องเรียน เพราะทุกวันนี้เด็กไม่กล้าแสดงออก ครูบังคับเด็กมากเกินไป ดังนั้นครูจะต้องเปิดโอกาสให้เด็กแสดงความคิดเห็นได้เองโดยไม่ต้องมีคำตอบที่ถูกหรือผิด อย่าสร้างกติกาให้เด็ก แต่ครูจะต้องทำหน้าที่พัฒนาให้เด็กคิดนอกกรอบให้มากขึ้น ขณะที่ตัวครูเองก็ต้องเปิดใจรับการเปลี่ยนแปลงไม่ต้องกังวลจะผิดหรือถูก ขอให้เริ่มลงมือทำเชื่อว่าการปฎิรูปการศึกษาจะเกิดผลแน่นอน” เลขาธิการ กพฐ. กล่าว</p>
    </article>
  </body>
</html>