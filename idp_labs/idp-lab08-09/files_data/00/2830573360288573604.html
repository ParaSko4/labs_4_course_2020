<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/2019/11/18-63496692/prandelli_sarri_bravo_a_non_stravolgere_la_juve_ibra_meglio_bologna_che_milan_/"/>
    <meta property="og:site_name" content="Tuttosport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Prandelli: &quot;Sarri bravo a non stravolgere la Juve. Ibra? Meglio Bologna che Milan&quot;"/>
    <meta property="og:description" content="L'ex ct a tutto campo sul calcio italiano: &quot;Conte ha dato un'impronta importante all'Inter, ma gli serve una rosa più competitiva. Balotelli? Con la continuità può tornare in nazionale&quot;"/>
  </head>
  <body>
    <article>
      <h1>Prandelli: "Sarri bravo a non stravolgere la Juve. Ibra? Meglio Bologna che Milan"</h1>
      <h2>L'ex ct a tutto campo sul calcio italiano: "Conte ha dato un'impronta importante all'Inter, ma gli serve una rosa più competitiva. Balotelli? Con la continuità può tornare in nazionale"</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p><b>TORINO –</b> “<i><a href="https://www.tuttosport.com/news/calcio/serie-a/inter/2019/11/16-63432043/inter_minacce_con_proiettile_a_conte_in_una_busta_anonima/">Conte</a> in pochi mesi ha dato una quadratura, un'impronta importante. La squadra va in campo e sa cosa deve fare, i giocatori sono convinti. molto velocemente è riuscito a trovare un buon equilibrio. Gli manca probabilmente una rosa un po' più competitiva</i>”. <a href="https://www.tuttosport.com/news/calcio/serie-a/2019/09/10-60942929/prandelli_lo_spodestamento_della_juve_sarebbe_un_bene_/"><b>Cesare Prandelli</b></a>, ai microfoni di 'Radio anch’io sport’ premia il lavoro del tecnico arrivato in estate sulla panchina dell'Inter. Passando alla Juventus, <b>Sarri</b>, secondo Prandelli “<i>è stato molto, molto intelligente a non stravolgere inizialmente una squadra che da otto anni sta vincendo. Piano piano comunque si inizia a vedere la sua filosofia, stanno facendo un grande lavoro</i>” Sul possibile <b>ritorno di Ibrahimovic</b> in Italia, Prandelli ha commentato: “<i>Lo vedrei bene al Bologna, potrebbe dare ulteriore entusiasmo alla città. Al Milan tornerebbe a casa però non penso che possa fare la differenza per le aspettative che possono avere in questo momento. Il Milan sta programmando e ci vuole tempo, come hanno fatto le grandi squadre. Le aspettative sono troppo alte</i>”.</p>
      <h3>"Balotelli? Può tornare in nazionale"</h3>
      <p>Da ex commissario tecnico della nazionale, il discorso scivola poi sugli azzurri: “<i><b>Balotelli</b>? Dalle dichiarazioni del ct, mi sembra che ci sia apertura</i> – dice Prandelli - <i>non c'è chiusura per nessuno. Dipenderà molto dalle prestazioni, se dovesse trovare continuità penso che ne terranno conto</i>. <i>Una sua convocazione come risposta ai <b>buu razzisti</b>? La nazionale deve essere al servizio del calcio italiano, in qualsiasi situazione la federazione deve essere presente</i>”, ha proseguito Prandelli. Sulla questione razzismo “<i>dobbiamo stare sempre molto attenti, non dobbiamo abbassare la guardia e continuare sulla strada dello sport, che deve unire e non dividere</i>”.</p>
      <figure>
        <video src="http://media.tuttosport.com/omnisport/2019/11/17/17112019_IT_PERFORM_MANCINI_SACCHI_PV_1574019223937_1065.mp4"/>
        <figcaption>Italia da applausi, Mancini: "Grazie Sacchi"</figcaption>
      </figure>
      <h3>Prandelli: "Bonucci è stato chiaro, manca qualcosa"</h3>
      <p>Infine Prandelli giudica l'attuale gestione degli azzurri: “<i>Inizialmente si pensava che <b>Mancini</b> potesse essere un provocatore, invece ha avuto una visione. Ha capito che poteva avere un futuro soltanto puntando sui giovani e fortunatamente i giovani hanno risposto bene, ricreando l'entusiasmo giusto. Mi sembra ci sia anche un <b>grande spirito di squadra</b>. Il ct è stato straordinariamente bravo nel far capire il senso di appartenenza e a prepararsi per i grandi eventi</i>”. L'ex mister azzurro valuta poi la qualificazione a Euro 2020: “<i>E' stata una stagione esaltante. Adesso devono cercare di migliorare le cose che possono migliorare. Ma la base è molto, molto interessante. Le nostre avversarie nel girone troppo morbide? Le dichiarazioni di <b>Bonucci</b> sono state molto lucide e chiare: ha detto che sono migliorati molto, ma <b>manca ancora qualcosa</b> per essere ai livelli di Francia, Spagna, Germania e quindi i ragazzi devono lavorare come stanno facendo</i>”.</p>
      <related>
        <a href="https://www.tuttosport.com/news/calcio/serie-a/juventus/2019/09/20-61357177/prandelli_juve_e_napoli_sono_sulla_buona_strada_sarri_posto_meritato_/"/>
        <a href="https://www.tuttosport.com/news/calcio/calciomercato/2019/11/17-63461152/a_cosa_serve_ibrahimovic_se_il_milan_non_decolla_/"/>
        <a href="https://www.tuttosport.com/archivio/calcio"/>
        <a href="https://www.tuttosport.com/news/calcio/calcio-estero/dal-mondo/2019/11/01-62909022/martinelli_fa_impazzire_anche_klopp_il_talento_del_secolo_e_mancini_ci_spera/?related_news"/>
        <a href="https://www.tuttosport.com/news/calcio/2019/10/11-62152116/vialli_io_capo_delegazione_della_nazionale_samp_manca_laccordo_sul_prezzo/?related_news"/>
        <a href="https://www.tuttosport.com/news/calcio/2019/09/23-61515256/mancini_sul_caso_dalbert_gli_stupidi_sono_ovunque_in_italia_di_piu_/?related_news"/>
        <a href="https://www.tuttosport.com/news/calcio/2019/09/07-60856387/pirlo_sulla_lotta_scudetto_juve_favorita_ma_l_inter_si_sta_avvicinando_/?related_news"/>
      </related>
    </article>
  </body>
</html>