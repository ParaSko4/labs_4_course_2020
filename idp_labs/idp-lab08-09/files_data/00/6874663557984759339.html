<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773923,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="אל תיכנס עם המכונית לת&quot;א בשעות העומס ותקבל 2,000 שקל בשנה"/>
    <meta property="og:description" content="נתיבי איילון הכריזה על תחילת הליך גיוס 15 אלף נהגים ראשונים שיתוגמלו אם לא יכנסו למטרופולין ת&quot;א בשעות העמוסות. ברכבו של כל משתתף מותקן מכשיר ניטור, שבודק את מיקומו של הרכב ואת שעות הנסיעה"/>
  </head>
  <body>
    <article>
      <h1>אל תיכנס עם המכונית לת"א בשעות העומס ותקבל 2,000 שקל בשנה</h1>
      <h2>נתיבי איילון הכריזה על תחילת הליך גיוס 15 אלף נהגים ראשונים שיתוגמלו אם לא יכנסו למטרופולין ת"א בשעות העמוסות. ברכבו של כל משתתף מותקן מכשיר ניטור, שבודק את מיקומו של הרכב ואת שעות הנסיעה</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">ליאור גוטמן</a></address>
      <p>חברת נתיבי איילון מכריזה על תחילת הליך גיוס 15 אלף נהגים שעשויים לקבל תמרוץ כספי רק אם לא יכנסו למטרופולין תל אביב בשעות העומס.</p>
      <p>שם של התוכנית עבר מספר גלגולים מ"נעים בירוק" במקור ועד לשם הנוכחי "דרך ערך", אולם המטרה הסופית היא אחת - להשתמש בתמריצים כלכלייים במטרה לעודד נסיעה שיתופית או לחילופין לשנות את הרגלי הנסיעה.</p>
      <p>כפי שנחשף <a href="https://www.calcalist.co.il/local/articles/0,7340,L-3760889,00.html">באפריל האחרון בכלכליסט,</a> החברות פויינטר, פנגו ומוטורולה ימנפו את שירות הלקוחות שלהן כדי למצוא עד 100 אלף נהגים, מתוכם כאמור 15 אלף בפעימה הראשונה.</p>
      <p>הם ינטרו את הנסיעות של כל בעל מכונית כך שניתן יהיה למדוד מתי הרכב נסע לתוך 4 הערים הגדולות בישראל, האם זה בוצע בשעות העומס או האם הנהג בחר להשאיר את הרכב בבית.</p>
      <figure>
        <img src="https://images1.calcalist.co.il/PicServer3/2016/09/21/640190/15_l.jpg"/>
        <figcaption>פקקי תנועה בנתיבי איילון <br/>צילום: יאיר שגיא</figcaption>
      </figure>
      <p>כל משתתף בניסוי יקבל תקציב וירטואלי של כ-4,500 שקל לשנה, ממנו יופחתו סכומים על נסיעה בשעות עומס. בסוף השנה יעמוד לזכות בכל הרכב ההפרש הכספי אותו הוא יוכל לנצל כדי לשלם וירטואלית על מבחן הרישוי ("טסט"). בשלב זה, ומשיקולי מגבלות תקציב, התשלום המקסימלי לכל נהג לא יעבור את רף ה-2,000 שקל לשנה, גם אם הנהג לא נכנס לאזור ת"א באף שעת עומס.</p>
      <figure>
        <img src="https://images1.calcalist.co.il/PicServer3/2018/10/31/857340/Gradient-Background_l.jpg"/>
        <figcaption>איתמר בן-מאיר, מנכ"ל נתיבי איילון</figcaption>
      </figure>
      <p>בפרויקט יוכלו להשתתף נהגים מכל הארץ ובפרט אלו הנוהגים להגיע באופן יומיומי עם רכבם למטרופולינים הגדולים - חיפה, ירושלים, תל אביב ובאר שבע - כאשר יישומון (אפליקציה) שפותח ע"י חברת VIA יאפשר למשתתפים לצפות בזמן אמת בתקציב שלהם. בנוגע לנסיעה שיתופית מדגישים בנתיבי איילון שנהג שייקח מידי יום ברכבו 3 נוסעים ומעלה (כולל הנהג) יזכה בתמרוץ נוסף. איתמר בן-מאיר, מנכ"ל נתיבי איילון: "המשימה שלנו היא לייצר אלטרנטיבה לרכב הפרטי לא רק באמצעות טיפול בתשתיות התחבורה הציבורית אלא גם בניהול הביקושים בפועל. הפרויקט מציג חשיבה חדשנית מחוץ לקופסא ומעודד נסיעות שיתופיות המגדילות את מספר הנוסעים בכל רכב, שימוש בתחבורה ציבורית ושינוי שעות הנסיעה, באמצעות מתן תמריצים לנהגים".</p>
      <p>שר התחבורה בצלאל סמוטריץ' הוסיף: "אנחנו חייבים לשנות את הרגלי הנסיעה שלנו כדי לנצל נכון יותר את הכביש, לעבור לשימוש בתחבורה ציבורית ובנסיעה שיתופית ולפזר את התנועה על פני שעות היום כדי להקל על הפקקים בשעות העומס". </p>
    </article>
  </body>
</html>