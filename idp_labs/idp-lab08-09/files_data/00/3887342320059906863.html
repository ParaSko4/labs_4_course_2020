<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238427-ronaldo-dobieha-legendarneho-daeiho-vsetky-rekordy-musia-byt-prekonane"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Ronaldo dobieha legendárneho Daeiho: Všetky rekordy musia byť prekonáne"/>
    <meta property="og:description" content="Portugalského futbalistu Cristiana Ronalda delí jediný zásah od stogólovej méty v reprezentácii. Úradujúci majstri Európy si v nedeľu aj vďaka nemu zabezpečili možnosť obhajovať na budúcoročnom šampionáte titul, na trávniku Luxemburska zvíťazili 2:0 a postúpili z druhého miesta B-skupiny za Ukrajinou."/>
  </head>
  <body>
    <article>
      <h1>Ronaldo dobieha legendárneho Daeiho: Všetky rekordy musia byť prekonáne</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">TASR</a></address>
      <p>Portugalského futbalistu Cristiana Ronalda delí jediný zásah od stogólovej méty v reprezentácii. Úradujúci majstri Európy si v nedeľu aj vďaka nemu zabezpečili možnosť obhajovať na budúcoročnom šampionáte titul, na trávniku Luxemburska zvíťazili 2:0 a postúpili z druhého miesta B-skupiny za Ukrajinou.</p>
      <p>Portugalský kapitán dosiahol 99. gól v najcennejšom drese štyri minúty pred koncom riadneho hracieho času. Ďalší už nestihol pridať, no v historickom poradí zaostáva už len o desať gólov za svetovým rekordérom Alim Daeim, ktorý v národnom tíme Iránu prekonal súperových brankárov 109-krát. <i>"Všetky rekordy musia byť prekonané a ja prekonám toto maximum,"</i> vyhlásil 34-ročný<b> Ronaldo</b>. Zažil strelecky najvydarenejší rok v portugalskej reprezentácii, k Daeimu sa priblížil o štrnásť gólov. Len v novembri o štyri, minulý týždeň dal aj hetrik Litve. Najbližší asociačný termín je na programe v marci.</p>
      <figure>
        <img src="https://profutbal.sk/static/article/2019/11/5dd255af51f74/content/5dd25676c8674.jpg"/>
        <figcaption>Cristiano Ronaldo útočí na dlhoročný rekord (foto: TASR/AP)</figcaption>
      </figure>
      <p>Ronaldo si počas reprezentačnej prestávky zlepšil náladu z klubu, keď priznal, že nehral v ideálnom stave. V predchádzajúcich dvoch stretnutiach Juvenutus Turín zišiel z ihriska predčasne. <i>"Nemám rád, keď ma striedajú, nikto to nemá rád. Nebol som v stopercentnom stave a stále nie som. Uplynulé tri týždne som hral s mierne obmedzenými možnosťami. Keď však ide o obetu pre klub a národné mužstvo, robím to s hrdosťou,"</i> citoval Portugalca portál BBC. Tréner Juventusu Maurizio Sarri spomenul v súvislosti s Ronaldom menšie problémy s kolenom.</p>
      <p>Obhajcovia titulu potvrdili účasť na ME 2020 v záverečný hrací deň B-skupiny. Ukrajina už mala istotu postupu aj prvej pozície, keď ani raz neprehrala a inkasovala iba štyri góly v ôsmich zápasoch. Z toho dva v nedeľu na pôde Srbska (2:2), kde dvakrát prehrávala a dvakrát vyrovnala. Domáci potrebovali zvíťaziť a spoliehať sa, že Portugalsko nezdolá Luxembursko. Obsadili tretiu priečku a čaká na nich play off Ligy národov.</p>
      <related>
        <a href="https://profutbal.sk/clanok/238421-na-euro-postupuju-aj-obhajcovia-z-portugalska-cechov-zostrelil-kapitan-slovana-francuzi-vitazne"/>
      </related>
    </article>
  </body>
</html>