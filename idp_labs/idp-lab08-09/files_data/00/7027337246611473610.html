<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698827/%D8%B9%D9%84%D8%A7%D8%A7%D9%84%D8%AF%DB%8C%D9%86-%D8%A8%D8%B1%D9%88%D8%AC%D8%B1%D8%AF%DB%8C-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D8%B3%D8%AE%D9%86%D8%A7%D9%86-%D8%B1%D9%87%D8%A8%D8%B1%DB%8C-%D9%81%D8%B5%D9%84-%D8%A7%D9%84%D8%AE%D8%B7%D8%A7%D8%A8-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="علاالدین بروجردی نماینده مجلس: سخنان رهبری فصل الخطاب است"/>
    <meta property="og:description" content="یک عضو کمیسیون امنیت ملی و سیاست خارجی مجلس شورای اسلامی با تاکید بر این‌که «سخنان مقام معظم رهبری برای نمایندگان و مسئولان فصل‌الخطاب است»، گفت که با توجه به حمایت مقام معظم رهبری از تصمیم سران قوا برای افزایش قیمت بنزین همه باید از این موضوع حمایت کنیم در عین حال هم دولت باید هرچه سریع‌تر تعهد خود نسبت به قشرهای کم‌درآمد ایفا کند."/>
  </head>
  <body>
    <article>
      <h1>علاالدین بروجردی نماینده مجلس: سخنان رهبری فصل الخطاب است</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>یک عضو کمیسیون امنیت ملی و سیاست خارجی مجلس شورای اسلامی با تاکید بر این‌که «سخنان مقام معظم رهبری برای نمایندگان و مسئولان فصل‌الخطاب است»، گفت که با توجه به حمایت مقام معظم رهبری از تصمیم سران قوا برای افزایش قیمت بنزین همه باید از این موضوع حمایت کنیم در عین حال هم دولت باید هرچه سریع‌تر تعهد خود نسبت به قشرهای کم‌درآمد ایفا کند.</p>
      <p>علاء‌الدین بروجردی در گفت‌وگو با ایسنا، اظهار کرد: برای نمایندگان و مسئولان سخنان رهبری فصل‌الخطاب است به همین دلیل بعد از این‌که ایشان امروز صراحتا در جلسه درس خارج از فقه اعلام کردند که از تصمیم سران قوا درباره‌ی افزایش قیمت بنزین حمایت می‌کنند همه نمایندگان به اتفاق این موضوع را پذیرفتند.</p>
      <p>وی ادامه داد: طبق صحبت‌های رهبری این کار براساس کار کارشناسی انجام شده و باید عملیاتی شود ما نمایندگان هم به اتفاق این موضوع را پذیرفته‌ایم و از دولت می‌خواهیم هرچه سریع‌تر تعهد خود را نسبت به قشرهای کم‌درآمد ظرف امروز و روزهای آینده عملیاتی کند. همچنین مبلغی که قرار است به حساب آنها واریز شود را برای هفته بعد نگذارد و ظرف امروز و فردا پرداخت کند.</p>
      <p>این عضو کمیسیون امنیت ملی و سیاست خارجی مجلس شورای اسلامی با تاکید بر این‌که «همه باید از تصمیم سران قوا، مورد حمایت رهبری درباره‌ی افزایش قیمت بنزین حمایت کنند» درباره لزوم توجه به معیشت مردم گفت: ما امروز در جلسه غیرعلنی از آقای شمخانی و امیری معاون رییس جمهور درخواست کردیم که باید از همین امروز اقدام به واریز مبالغ در نظر گرفته شده به حساب افراد کنند تا باور در مردم شکل بگیرد که این اقدام به نفع طبقه مستمند جامعه است.</p>
      <p>بروجردی تصریح کرد: اگر دولت هرچه سریع‌تر تعهد خود نسبت به افراد کم درآمد جامعه را عملیاتی کند و در کنترل قیمت‌ها جدیت به خرج دهد شاهد کاهش التهاب‌های جامعه و سیر نزولی آن خواهیم بود و حداقل ظرف روزهای آینده آرامش بیشتری برقرار خواهد شد.</p>
      <p>وی اعتراضات را حق مردم دانست و اظهار کرد: دولت در موضوع افزایش قیمت بنزین با تدبیر عمل نکرد به جای آنکه کار گسترده و آماده‌سازی فضای روانی جامعه داشته باشد و در این راستا اطلاع‌رسانی خوبی کند به صورت لحظه‌ای کار را شروع کرد فکر می‌کرد این روش بهتری خواهد بود حال این‌که این روش خوب نبود اگر تدبیر به خرج داده می‌شد، شاهد این شرایط در سطح جامعه نبودیم امیدواریم دیگر دولت این اشتباه را انجام ندهد.</p>
    </article>
  </body>
</html>