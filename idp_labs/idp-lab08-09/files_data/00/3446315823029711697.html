<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/najsvizhishe/16679-vlasivka-khoche-priednatisya-do-poltavskoji-oblasti.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Власівка хоче приєднатися до Полтавської області"/>
    <meta property="og:description" content="Селище Власівка Світловодського району хоче приєднатися до Полтавської області. Відповідний проект рішення про відокремлення селища з Кіровоградської області і прийняття його до Полтавської розглянули на сесії Кременчуцької райради у п’ятницю, 15 листопада. Про це пише «Кременчуцька газета».Відповідний проект підготував депутат райради Дмитро Колотієвський. Він заявив, що раніше Власівка була у складі Полтавщини.– Слід відновити історичну, політичну, географічну, стратегічну справедливість. Це був наш район. Наприклад, їх центральна райлікарня аж у Знам’янці, а Кременчук ближче. Я сам вихідець звідти і питання вивчив. Тому ініціюю звернення, – заявив Дмитро Колотієвський."/>
  </head>
  <body>
    <article>
      <h1>Власівка хоче приєднатися до Полтавської області</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Наталка Маринець</a></address>
      <p><i>Селище Власівка Світловодського району хоче приєднатися до Полтавської області. Відповідний проект рішення про відокремлення селища з Кіровоградської області і прийняття його до Полтавської розглянули на сесії Кременчуцької райради у п’ятницю, 15 листопада. Про це </i><a href="https://kg.ua/news/ponoviti-istorichnu-spravedlivist-vlasivka-prositsya-do-poltavskoyi-oblasti?fbclid=IwAR3fnN90PCVXgLQhwkRfrIxeqnREKqUY-kY2BZMNNwQuCfxJl0IA_osNbn0"><i>пише </i></a><i>«Кременчуцька газета».</i><br/><br/>Відповідний проект підготував депутат райради Дмитро Колотієвський. Він заявив, що раніше Власівка була у складі Полтавщини.<br/><br/>– Слід відновити історичну, політичну, географічну, стратегічну справедливість. Це був наш район. Наприклад, їх центральна райлікарня аж у Знам’янці, а Кременчук ближче. Я сам вихідець звідти і питання вивчив. Тому ініціюю звернення, – заявив Дмитро Колотієвський.</p>
      <p>Селищний голова Анатолій Бабаченко заявив, що Власівку передали до Кіровоградщини у 1963 році.</p>
      <p>– Ми одні в Кіровоградській області на лівому березі. Всі наші зв’язки пов’язані з Полтавщиною і Кременчуком. У 1998 році ми проводили референдум і 97% осіб було за приєднання до Полтавщини. Зараз іде реформування, сподіваємось, що ми повернемося додому, – сказав селищний голова.</p>
      <p>Депутати Кременчуцької райради вирішили звернутися до Полтавської облради, аби там ініціювали питання зміни територіального устрою до Верховної Ради України.</p>
    </article>
  </body>
</html>