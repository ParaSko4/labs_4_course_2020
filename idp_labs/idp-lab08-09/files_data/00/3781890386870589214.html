<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742178"/>
    <meta property="og:site_name" content="เดลินิวส์"/>
    <meta property="article:published_time" content="2019-11-18T00:43:00+00:00"/>
    <meta property="og:title" content="ปักกิ่งแบน 2 นักการเมืองออสเตรเลีย &quot;มีอคติ&quot; ต่อจีน"/>
    <meta property="og:description" content="รัฐบาลปักกิ่งไม่อนุญาตให้วุฒิสมาชิก 2 คนของออสเตรเลียเข้าประเทศในเดือนหน้า เนื่องจากเป็นบุคคลซึ่งมี 'ทัศนคติเชิงลบ' ต่อจีน"/>
  </head>
  <body>
    <article>
      <h1>ปักกิ่งแบน 2 นักการเมืองออสเตรเลีย "มีอคติ" ต่อจีน</h1>
      <address>
        <time datetime="2019-11-18T00:43:00+00:00">18 Nov 2019, 00:43</time>
      </address>
      <p>
        <b>รัฐบาลปักกิ่งไม่อนุญาตให้วุฒิสมาชิก 2 คนของออสเตรเลียเข้าประเทศในเดือนหน้า เนื่องจากเป็นบุคคลซึ่งมี "ทัศนคติเชิงลบ" ต่อจีน</b>
      </p>
      <p>สำนักข่าวต่างประเทศรายงานจากกรุงเแคนเบอร์รา ประเทศออสเตรเลีย เมื่อวันที่ 18 พ.ย. ว่า "ไชนา แมตเทอร์ส" ซึ่งเป็นสถาบันวิชาการเกี่ยวกับจีนที่มีสำนักงานอยู่ในออสเตรเลีย ออกแถลงการณ์เมื่อวันอาทิตย์ แสดงความ "ผิดหวังเป็นอย่างยิ่ง" ต่อการที่รัฐบาลปักกิ่งไม่อนุญาตให้วุฒิสมาชิกของออสเตรเลีย 2 คน คือนายแอนดรูว์ แฮสตี ซึ่งดำรงตำแหน่งประธานคณะกรรมาธิการข่าวกรองของวุฒิสภาด้วย และนายเจมส์ แพเทอร์สัน เดินทางเข้าจีนในเดือนหน้า เพื่อร่วมโครงการทัศนศึกษาซึ่งจัดโดยไชนา แมตเทอร์ส<br/> <br/>ขณะที่สถานเอกอัครราชทูตจีนประจำกรุงแคนเบอร์ราออกแถลงการณ์ยืนยันว่า ได้แจ้งล่วงหน้าไปยังไชนา แมตเทอร์ส เมื่อวันศุกร์ที่ผ่านมา เนื่องจากชาวจีน "ไม่ต้อนรับ" บุคคลสัญชาติใดก็ตาม ซึ่งมีทัศนคติที่ไม่มีความเคารพและให้เกียรติซึ่งกันและกัน มุมมองลักษณะดังกล่าวไม่เพียงแต่เป็นการ "ท้าทายอธิปไตย" ของจีน แต่ยังอาจส่งผลกระทบต่อความสัมพันธ์และความไว้วางใจในระดับทวิภาคีด้วย<br/> </p>
      <figure>
        <iframe data-src="https://twitter.com/globaltimesnews/status/1195950701408591872?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ แฮสตีกล่าวไม่เมื่อไม่นานมานี้ ว่าประชาคมโลก "ล้มเหลวอย่างสิ้นเชิง" ในการสกัดกั้นการแผ่ขยายอิทธิพลของจีนในทุกด้าน ที่ไม่ต่างอะไรกับในยุคพรรคนาซีของเยอรมนีเรืองอำนาจ เรียกเสียงวิจารณ์อย่างหนักจากรัฐบาลปักกิ่ง ว่าเป็นแนวคิดสะท้อนการฝักใฝ่สงครามเย็นและเต็มไปด้วยอคติ ด้านแพเทอร์สัน มักวิจารณ์สถานการณ์สิทธิมนุษยชนในเขตปกครองตนเองซินเจียงอุยกูร์ และประกาศจุดยืนสนับสนุนฝ่ายต่อต้านรัฐบาลในฮ่องกง ซึ่งแพเทอร์สันกล่าวในเวลาต่อมา ว่าสาเหตุที่เขาและแฮสตีไม่ได้รับอนุญาตจากจีนให้เข้าประเทศ ไม่ได้มีอะไรมากไปกว่า "คำวิจารณ์ที่ไปกระทบ" กับพรรคคอมมิวนิสต์ แม้ยอมรับว่า "ผิดหวังและประหลาดใจ" แต่ยืนยันจะเดินหน้า "แสดงความคิดเห็น" เรื่องจีนต่อไป<br/> </p>
      <figure>
        <iframe data-src="https://twitter.com/abcnews/status/1195933654284812288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อนึ่ง ความสัมพันธ์ระหว่างออสเตรเลียกับประเทศคู่ค้ารายใหญ่ที่สุดคือจีน  "ลดระดับลงมาก" ในรอบไม่กี่ปีมานี้ จากการที่หน่วยงานหลายแห่งของรัฐบาลแคนเบอร์รากล่าวหารัฐบาลปักกิ่ง "แทรกแซงกิจการภายใน" และความหวั่นเกรงต่อการแผ่ขยายอิทธิพลทางเศรษฐกิจของจีนสู่กลุ่มประเทศหมู่เกาะในมหาสมุทรแปซิฟิก อย่างไรก็ตาม นายกรัฐมนตรีสกอตต์ มอร์ริสัน พยายาม "คลี่คลายบรรยากาศ" ครั้งนี้  ด้วยการกล่าวว่าทัศนคติของแฮสตีและแพเทอร์สันต่อจีน ไม่ถือเป็นจุดยืนอย่างเป็นทางการของรัฐบาลออสเตรเลีย.<br/><br/><b>เครดิตภาพ : AP</b></p>
    </article>
  </body>
</html>