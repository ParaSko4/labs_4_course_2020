<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/gordicev-cvor/342749"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Gordićev čvor"/>
    <meta property="og:description" content="Mučenje na parketu s obe strane, što kaže jedan od heroja derbija - kao dva sata u rudniku"/>
  </head>
  <body>
    <article>
      <h1>Gordićev čvor</h1>
      <h2>Mučenje na parketu s obe strane, što kaže jedan od heroja derbija - kao dva sata u rudniku</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Strahinja Klisarić</a></address>
      <p><i>Bio je taj Gordije, siromašni frigijski seljak, </i>koji<i> je posle predskazanja postao kralj. Proroci su savetovali narodu da izaberu za kralja prvog čoveka na kolima koji krene u susret Zevsovom hramu i to je bio upravo on. Njegova kola sa rudom stajala su na počasnom mestu u Apolonovom hramu. Na osnovu čvora kojim je jaram bio vezan za kola, toliko čvrsto da se nije mogao raspetljati, svaka nesavladiva teškoća, nerešiv problem i zamršen zadatak naziva se Gordijev čvor.</i></p>
      <p>Mi smo sinoć gledali Gordijev čvor od derbija na kraju ga je rešio <b>Gordić</b>. Onih pet poena u poslednjim minutima, posebno trojka, bili su presuđujući. On je izgleda ove sezone preuzeo ulogu čoveka koji će uzeti mač i preseći čvor kada je to potrebno. Nekada mu ide od ruke, nekada manje, ali sinoć je onom trojkom uspeo da prelomi težak duel i za igrače, ali i za gledaoce. Naravno uz kasniju pomoć Zvezdinih, odnosno <b>Čovićevih</b> grešaka. Vidi se iskustvo, vidi se hrabrost, vidi se da je već igrao za Partizan i da savršeno oseća klub.</p>
      <p>Retko kada je derbi nešto lep za oko, ali ono sinoć je bilo prilično mučenje. Košarkaška utakmica trajala je oko dva sata i 15 minuta, a ukupno smo videli čak 68 faulova uz “mali million” pregledavanja snimaka od strane sudija.</p>
      <p>Partizan ove sezone ne blista u šutu za tri poena, a sinoć je bio katastrofalan. Pomalo je i paradoks, a još više ironija, što je jedan od najvažnijih koševa crno-belih bila trojka. Ona <b>Gordićeva</b>. Partizan je šutirao za tri poena očajnih 3/26 i dobio je derbi. Dve od te tri trojke pogodio je upravo <b>Gordić</b>. Imao je 12 poena, četiri asistencije i jednu ukradenu loptu. Samo je <b>Volden</b> bio efikasniji od njega sa 13 poena.</p>
      <figure>
        <img src="https://mozzartsport.com/upload/CKEditor/18.11.2019/PARTIZAN-LOKOMOTIVA_83%20(1).jpg"/>
      </figure>
      <p>Daleko od toga da <b>Nemanja</b> igra savršenu košarku, čak ni svoju najbolju košarku, ali za sada uspešno odrađuje posao. Ne plaši se da šutira kada je teško i kada stane napad, pa čak i preko ruke, pa čak i kada zna da mu to nije najjače oružje.</p>
      <p>I on je sam istakao posle utakmice da ona nije bila najlepša za gledanje, ali pobedi se u zube ne gleda.<br/>"<b>Osećaj je fenomenalan, nije obična utakmica jer pobeda u derbiju znači više od dva boda. Nije bila lepa utakmica, mnogo promašenih otvorenih šuteva, loši procenti za tri, ali na našu sreću mi smo imali više energije i pokupili smo više lopti i ničijih skokova kad je bilo bitno</b>", istakao je <b>Gordić</b>.</p>
      <p>
        <b>
          <a href="https://www.mozzartsport.com/fudbal/vesti/novica-velickovic-pribojavao-sam-se-mnogima-je-bio-prvi-put/342739">Novica Veličković: Pribojavao sam se, mnogima je bio prvi put...</a>
        </b>
      </p>
      <p>Činjenica je da Partizanu nedostaje jedan dobar, rasan trojkaš. Bekovi crno-belih se muče sa formom u šutu, <b>Pejdž</b> je tu prva opcija, ali nije konstantan i neko ko će sigurno da ubaci kada je bitno. <b>Jaramaz</b> je sinoć imao 1/10 iz igre, 0/7 za tri poena. <b>Pejdž</b> 0/4 za tri poena. <b>Kori</b> <b>Volden</b> 0/2 za tri.</p>
      <p>Vrlo je jasno da je crno-belima potreban šuter. Igrač u dobroj formi koji poseduje siguran i pouzdan šut, koliko je to moguće za naše uslove. Dok takav ne dođe, <b>Gordić</b> je odradio posao.<br/>“<b>Meni je drago da su ušle u poslednjoj četvrtini, trebalo nam je u tom trenutku, ali zahvalio bih se i publici, bila je dobra atmosfera. Nije lako bilo ni sudijama trude se da pogledaju sve što treba da bi doneli pravu odluku. To ubija ritam, ali na našu sreću smo pobedili</b>”.</p>
      <figure>
        <img src="https://mozzartsport.com/upload/CKEditor/18.11.2019/PARTIZAN-LOKOMOTIVA_89%20(1).jpg"/>
      </figure>
      <p>Vrlo je slikovito <b>Gordić</b> objasnio šta smo imali priliku da gledamo - “<i>dva sata u rudniku</i>”.<br/>“<b>Zvezda je evroligaška ekipa, to je zahtevno takmičenje i te ekipe igraju jaku košarku sa dosta kontakta, kao da ste bili u rudniku dva sata. Jako je zahtevno u oba pravca, ali drago mi je što je naša ekipa pokazala da može da se nosi sa evroligaškom Zvezdom</b>”.</p>
      <p>Kada su večiti derbiji u pitanju, tu je glava najbitnija. Nije ni Partizan odigrao savršeno na kraju, imao je dosta grešaka, ali ipak manje nego Zvezda i to je bilo odlučujuće na ovoj utakmici.</p>
      <figure>
        <img src="https://mozzartsport.com/upload/CKEditor/18.11.2019/770x200-PFK.png"/>
      </figure>
      <p>Otkriva <b>Gordić</b> kako je tekla priprema za derbi i to neposredno pred meč. U svlačionici.<br/>“<b>Osetio sam dobru stvar, bila je tišina u svlačionici praktično sve vreme. Momci su bili skoncentrisani i motivisani da možda posle lošijeg perioda što se tiče igre i rezultata makar pokažemo da smo i dalje onaj Partizan koji je odigrao fenomenalno protiv Kubanja pre 15, 20 dana. Sezona je naporna, nije umor nešto što stigne posle dva dana već sva ona putovanja sa početka, sve to stigne. Nije lako igrati u takvim okolnostima, ali smo protiv Zvezde imali pravu energiju</b>”, objasnio je <b>Gordić</b>.</p>
      <p>Partizan već u sredu ima novi izazov ispred sebe. U goste mu dolazi Ritas i crno-beli traže trijumf kako bi overili plasman u TOP 16. Ovo je odlična šansa za izabranike Andree Trinkijerija da na talasu dobrog raspoloženja posle pobede u derbiju odigraju ovaj težak raspored koji ih očekuje jer posle Ritasa Partizan u nedelju gostuje Budućnosti.</p>
      <p>I to bi isto mogla da bude utakmica u kojoj će crno-beli praviti pravu pol-poziciju za ovaj ligaški deo ABA lige jer će gostovati trenutnom lideru. I bivšem <b>Gordićevom</b> klubu. Eto mu motivacije da nastavi sa ovakvim partijama kao što je to bilo sinoć.</p>
      <figure>
        <img src="https://mozzartsport.com/upload/CKEditor/Baneri/5.1%20Paspalj%201080x1080.jpg"/>
      </figure>
      <figure>
        <img src="https://mozzartsport.com/upload/CKEditor/18.11.2019/74409243_2598294986926447_6296020158666244096_n.jpg"/>
      </figure>
      <p>FOTO: Star  Sport</p>
    </article>
  </body>
</html>