<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/mondo/croazia_polizia_spara_per_impedire_l_accesso_dei_migranti_un_ferito_grave_il_governo_un_incidente-4870792.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Croazia, polizia spara per impedire l'accesso dei migranti: un ferito grave. Il governo: «Un incidente»"/>
    <meta property="og:description" content="Per fermarli alla fine la polizia ha sparato: un uomo, uno dei 17 migranti che tentava di passare la frontiera tra Croazia e Slovenia,  sabato pomeriggio, attraverso il bosco di Gorski kotar,..."/>
  </head>
  <body>
    <article>
      <h1>Croazia, polizia spara per impedire l'accesso dei migranti: un ferito grave. Il governo: «Un incidente»</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Per fermarli alla fine la polizia ha sparato: un uomo, uno dei 17 migranti che tentava di passare la frontiera tra Croazia e Slovenia,  sabato pomeriggio, attraverso il bosco di Gorski kotar, sopra la città adriatica settentrionale di Rijeka, è stato  gravemente ferito al torace con un colpo di arma da fuoco sparato da un agente croato. La via  verso l'Europa è intrapresa da molti che lasciandosi alle spalle i paesi del Medio oriente e dell’Asia centrale cercano di raggiungere le città piu ricche dell’Unione europea, attraversando una frontiera particolarmente sensibile per lo Stato croato, tutt’ora non incluso nello spazio Schengen dell’Unione. Qui i migranti che cercano di raggiungere i confinanti paesi europei si scontrano con la Polizia di frontiera.</p>
      <p>Secondo i media di Zagabria, un gruppo di diciassette migranti, sorpresi nel transito illegale nei boschi, avrebbe rifiutato di arrendersi pacificamente ed ha aggredito la pattuglia di agenti con lancio di sassi e altri oggetti. Stando alla versione ufficiale della polizia un agente, nel momento di sparare un colpo di avvertimento in aria, sarebbe inciampato e il proiettile, ribalzando, avrebbe cambiato traiettoria colpendo uno dei migranti. I poliziotti croati hanno immediatamente prestato soccorso all'uomo ferito, trasportandolo a piedi per tre chilometri verso la più vicina ambulanza. Il migrante è stato ricoverato all'ospedale di Fiume dove è stato sottoposto a due interventi chirurgici e si trova ancora in condizioni gravissime. Le organizzazioni per la difesa dei diritti umani hanno espresso forti dubbi sulla spiegazione ufficiale dell'incidente, affermando che «l'uso di armi da fuoco contro i migranti sta diventando sempre più consueto». <br/>Il ministro dell'interno croato Davor Bozinovic ha commentato l’accaduto dichiarando che il gruppo stava cercando di attraversare la Slovenia, ma non ha rilasciato informazioni su quanti fossero i migranti e quale fosse la loro provenienza. </p>
      <footer>© RIPRODUZIONE RISERVATA</footer>
    </article>
  </body>
</html>