<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773894,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="הביקושים להנפקת יוחננוף היום מאותתים: שווי של 2.3 מיליארד שקל אחרי הכסף"/>
    <meta property="og:description" content="ההנפקה צפויה להפוך את הרשת לשלישית מבחינת שווייה בענף, אחרי שופרסל ושיווק השקמה. 100 מיליון שקל מהגיוס יחולקו כדיבידנד"/>
  </head>
  <body>
    <article>
      <h1>הביקושים להנפקת יוחננוף היום מאותתים: שווי של 2.3 מיליארד שקל אחרי הכסף</h1>
      <h2>ההנפקה צפויה להפוך את הרשת לשלישית מבחינת שווייה בענף, אחרי שופרסל ושיווק השקמה. 100 מיליון שקל מהגיוס יחולקו כדיבידנד</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">גולן חזני</a></address>
      <p>הנפקת יוחננוף צפויה להתקיים היום ולהפוך את הרשת המשפחתית לשלישית בשווייה מבין הקמעונאיות הגדולות - אחרי שופרסל ושיווק השקמה של רמי לוי. שווי המינימום של החברה בהנפקה יעמוד על 1.85 מיליארד שקל, והיא צפויה לגייס כ־470 מיליון שקל כבר בשלב המוסדי, שבו יוצעו 20% ממניות הרשת.</p>
      <p>אינדיקציות לביקושים ערים שהגיעו בימים האחרונים למניות מצביעות על סיכוי טוב להצלחת ההנפקה. שווי החברה צפוי להיות 2.35-2.3 מיליארד שקל אחרי הכסף. אוריון חיתום, שבניהול ארז גולדשמידט, תשמש כחתם. ההנפקה, בהובלת משרד עו"ד המבורגר עברון, תתבצע כך שהחברה תוכל לבחור מאילו גופים לגייס את הכסף ומאילו לא. אתמול קיבלה החברה מרשות ני"ע את ההיתר להנפקה ופרסמה תשקיף.</p>
      <p>החברה דיווחה בתשקיף כי 100 מיליון שקל מכספי ההנפקה יחולקו כדיבידנד אחריה, וכי כמדיניות, היא תחלק 30% מרווחיה כדיבידנד. החברה מציינת כי התחייבה לתאגיד בנקאי, שממנו נטלה הלוואות של כ־300 מיליון שקל, כי לא תחלק דיבידנד של יותר מ־50% מהרווח הנקי, וכי שיעור ההון העצמי המוחשי לא יפחת מ־20% מהמאזן.</p>
      <p>הכנסות החברה עומדות על 2.9 מיליארד שקל לשנה עם שולי רווח תפעולי של כ־5%. הפיכתה לציבורית עלולה להקשות בשמירה על שולי הרווח, שבהם היא נופלת אך במעט מפרשמרקט, שסניפיה ממוקמים בשכונות מבוססות בערים. פרשמרקט, שבשליטת האחים שלומי ויוסי אמיר, הונפקה לפני כשנה ונסחרת בשווי 1.3 מיליארד שקל, כמעט כפליים משווייה בהנפקה.</p>
      <p>עיקר הצמיחה של יוחננוף הוא בתחום החנויות הזהות. שווי החברה המינימלי בהנפקה משקף לה מכפיל 18.5 על הרווח הנקי ושל 14 על ה־EBITDA (רווח תפעוליח תזרימי). החברה מפרסמת תוצאות בנטרול השפעות של התקן החשבונאי 16, המתייחס לחכירות. השפעות אלה מגדילות את הרווח הנקי ב־19 מיליון שקל ל־102 מיליון שקל בשנה, ומנגד מכווצות את ה־EBITDA ב־92 מיליון שקל ל־186 מיליון שקל בשנה.</p>
      <p>מבחינת גורמי סיכון בעלי השפעה גדולה על הפעילות, יוחננוף ציינה בתשקיף את תלותה באנשי המפתח מרדכי, איתן ושרית יוחננוף, וכן איומי תחרות.</p>
      <p>מהתשקיף עולה כי ברשת מעריכים שמוטב להתמקד בחנויות הפיזיות ושהמכירות אונליין אינן כדאיות בשלב זה. בנוסף, הרשת לא נכנסת כמעט למרכזי הערים. במצגות שערך המנכ"ל איתן יוחננוף הוא הדגיש את ההשקעה בסניפים ואת חוויית הקנייה של הלקוח, גם אם אלה כרוכים בגביית תעריפים גבוהים לעומת המתחרים. הרשת, שנוסדה לפני יותר מ־30 שנה על ידי אבי המשפחה מרדכי יוחננוף, מחזיקה ב־6% משוק המזון. בארבע השנים האחרונות גדלה ב־16 סניפים ל־26 סניפים המשתרעים על פני 63 אלף מ"ר.</p>
      <figure>
        <img src="https://images1.calcalist.co.il/PicServer3/2019/07/22/922461/3_l.jpg"/>
        <figcaption>איתן יוחננוף, הבעלים של הרשת <br/>צילום: עמית שעל</figcaption>
      </figure>
    </article>
  </body>
</html>