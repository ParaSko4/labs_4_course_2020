<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6/nu-ratati-bihoreanul-tiparit-in-premiera-un-barbat-e-trimis-in-judecata-pentru-determinarea-sinuciderii-fiindca-si-a-terorizat-concubina-152856.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Nu ratați BIHOREANUL tipărit! În premieră, un bărbat e trimis în judecată pentru determinarea sinuciderii, fiindcă și-a terorizat concubina"/>
    <meta property="og:description" content="Luni, 18 noiembrie, a apărut un nou număr din BIHOREANUL tipărit, cu un conținut variat și bogat în informații exclusive. S-a înregistrat o premieră cutremurătoare în justiția bihoreană: un bărbat a fost trimis în judecată pentru determinarea sinuciderii, fiindcă și-a terorizat concubina până când aceasta şi-a pus capăt zilelor. Totul, sub ochii familiei şi ai localnicilor, care nu au intervenit ca să îl oprească. Din același număr aflați și că Directorul ABA Crişuri, Dorel Dume, şi-a făcut firmă cu care căpuşează instituţia, dar și că Primăria a întors Oradea pe dos, şantierele numeroase provocând mari ambuteiaje."/>
  </head>
  <body>
    <article>
      <h1>Nu ratați BIHOREANUL tipărit! În premieră, un bărbat e trimis în judecată pentru determinarea sinuciderii, fiindcă și-a terorizat concubina</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <figure>
        <img src="https://cdn.ebihoreanul.ro/static/gallery_big/01_PrimaPagina_981-171119.jpg"/>
      </figure>
      <p>
        <b>Luni, 11 noiembrie, a apărut un nou număr din BIHOREANUL tipărit, cu un conţinut variat şi bogat în informaţii exclusive. Dintre subiectele noii ediţii:</b>
      </p>
      <p>
        <b>Împinsă la moarte</b>
      </p>
      <p>Premieră cutremurătoare în justiţia bihoreană: un bărbat a fost trimis în judecată pentru determinarea sinuciderii, fiindcă şi-a terorizat concubina până când aceasta şi-a pus capăt zilelor. Sub ochii familiei şi ai localnicilor, care nu au intervenit ca să îl oprească, femeia de 48 de ani, mamă a cinci copii, a fost bătută de bărbat cu parul, cu vătraiul, cu pumnii şi picioarele, individul ajungând chiar s-o dezbrace în pielea goală, să-i scrie cuvinte obscene pe spate şi s-o scoată aşa în stradă, în văzul trecătorilor. </p>
      <p>
        <b>Dorele, te-am prins!</b>
      </p>
      <p>DNA, vezi aici: directorul Administraţiei Bazinale de Apă Crişuri, Dorel Dume, şi-a făcut firmă pe ascuns şi a ghiftuit-o cu 98 de contracte din partea instituţiei. Dume a înfiinţat o societate comercială pe numele unui pensionar, care şi-a făcut toţi banii numai din încasări de la ABA Crişuri, adică un profit net de 35.000 euro în doi ani, cu un singur angajat, vânzându-i de la servicii de curăţenie, prosoape şi perdele până la polonice, televizoare şi materiale de construcţii.</p>
      <p>
        <b>Oradea, blocată!</b>
      </p>
      <p>Şantierele din zonele aglomerate ale Oradiei sufocă traficul, provocând ambuteiaje fără precedent. După ce a tărăgănat lucrările în timpul vacanţei de vară, Primăria acţionează pompieristic, încercând să decongestioneze traficul prin decalarea orelor de începere a cursurilor la şcolile din Parcul Traian şi amânarea suspendării circulaţiei tramvaielor peste Podul Dacia până la vacanţa de iarnă.</p>
      <p>
        <b>Probleme în bloc</b>
      </p>
      <p>Din 120 de blocuri înscrise în programul de reabilitare termică, doar unul a reuşit să atragă constructor. Oradea riscă să piardă finanţări europene în valoare de 5 milioane euro, după ce OUG 114 a majorat salariile şi tarifele în construcţii atât de mult încât preţurile oferite de oraş sunt neatractive chiar şi după majorarea la 25% a contribuţiei proprietarilor.</p>
      <p>
        <b>În rând cu ţara</b>
      </p>
      <p>Rezultatele consemnate în Bihor la primul tur al alegerilor prezidenţiale sunt în ton cu cele de la nivel naţional. Bihorenii l-au creditat pe candidatul PNL, Klaus Iohannis, cu aproape tot atâtea voturi cât pe toţi cei ai PSD, Pro România - ALDE şi USR-PLUS la un loc, iar Dan Barna şi Kelemen Hunor au fost singurii candidaţi coborâţi sub nivelul propriilor partide.</p>
      <p>
        <b>Modelul german</b>
      </p>
      <p>Liceul German "Friedrich Schiller" este singura şcoală din Bihor unde elevii învaţă în nemţeşte. Aproape 500 de elevi orădeni, de la cei din clasele primare până la cei de liceu, fac majoritatea lecţiilor în germană, iar pentru a stăpâni perfect limba, le predă profesorul Pascal Piskorski, un german veritabil mutat temporar la Oradea.</p>
      <p>
        <b>"Batman" nu se lasă!</b>
      </p>
      <p>Viceprimarul Beiuşului, inculpat de DNA pentru un "tun" produs la Agenţia de Protecție a Mediului. Ovidiu Dăescu va fi judecat pentru falsuri comise într-un proiect cu fonduri europene destinat protecţiei liliecilor, având ca rezultat peste un milion de euro bani însuşiţi ilegal, motiv pentru care PLUS Beiuş cere demisia sau demiterea sa.</p>
      <p>
        <b>Scandal cu împuşcături</b>
      </p>
      <p>Ca-n Vestul Sălbatic! Patru persoane din Ciumeghiu au ajuns, marţi seară, în Arestul Poliţiei Bihor, iar trei dintre ele au şi fost arestate, a doua zi, sub acuzaţia de ultraj sub formă agravantă, respectiv tulburarea liniştii şi ordinii publice, după ce i-au atacat pe poliţiştii chemaţi să intervină la aplanarea unui scandal conjugal, în care a fost agresată o tânără gravidă.</p>
      <p>
        <b>ACTUALITATE LOCALĂ</b>
      </p>
      <p>Nu rataţi selecţia ştirilor de actualitate din <b>BIHOREANUL </b>tipărit! Printre subiecte: Revoluţie Hi-Tech: Robot chirurgical da Vinci, cel mai performant din lume, la Oradea; Foncea, mazilit de la şefia Spitalului Municipal; Defileul Crişului, supravegheat non-stop: Cei care aruncă gunoaie, filmaţi şi amendaţi!; Curtea de Apel Oradea a redus la 4 ani de închisoare pedeapsa orădeanului care şi-a sedus şi abuzat fiica; Pedofil periculos, arestat la Oradea!; Și-a băgat copilul de 5 ani în spital, cu răni inclusiv pe organul genital! etc.</p>
      <p>
        <b>TIMP LIBER:</b>
      </p>
      <p>
        <b>Folk de colecţie</b>
      </p>
      <p>Pentru al treilea an consecutiv, municipalitatea îi cheamă pe orădeni să sărbătorească (şi) mai devreme Ziua Naţională. Înainte de parada tradiţională de 1 Decembrie, săptămâna aceasta la Casa de Cultură a Sindicatelor va avea loc o nouă ediţie a concertului "România ne uneşte!", care, în premieră, aduce împreună la Oradea trei dintre cei mai apreciaţi cantautori din ţară, într-un spectacol intitulat "Folk de colecţie".</p>
    </article>
  </body>
</html>