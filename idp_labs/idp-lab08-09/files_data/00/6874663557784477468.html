<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773926,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="דיווח: סמסונג תייצר במיקור חוץ 60 מיליון סמארטפונים זולים"/>
    <meta property="og:description" content="היצרנית הקוריאנית שסגרה את כל מפעליה בסין, תעביר את ייצור סדרות הסמארטפונים המוזלות שלה לידי קבלני משנה מקומיים. בסך הכל היא מתכננת לייצר כחמישית מסך כל המכשירים בדרך זו ומקווה להתחרות יותר ביעילות בוואווי ושיאומי"/>
  </head>
  <body>
    <article>
      <h1>דיווח: סמסונג תייצר במיקור חוץ 60 מיליון סמארטפונים זולים</h1>
      <h2>היצרנית הקוריאנית שסגרה את כל מפעליה בסין, תעביר את ייצור סדרות הסמארטפונים המוזלות שלה לידי קבלני משנה מקומיים. בסך הכל היא מתכננת לייצר כחמישית מסך כל המכשירים בדרך זו ומקווה להתחרות יותר ביעילות בוואווי ושיאומי</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שירות כלכליסט</a></address>
      <p>סמסונג מכינה תוכנית להוציא למיקור חוץ חמישית מסך הסמארטפונים שלה לקבלני משנה בסין בשנה הבאה. על פי דיווח של סוכנות רויטרס היום (ב'), המטרה היא לאפשר לה להתחרות ביריבות הלואו קוסט הסיניות כמו וואווי ושיאומי, אך זוהי "אסטרטגיה מסוכנת", כך אמרו אנשים המקורבים לחברה. סמסונג סגרה את מפעל הסמארטפונים הסיני האחרון שלה באוקטובר, עוברת בשקט לייצור של חלק מדגמי הגלקסי שלה על ידי קבלני משנה כמו ווינגטק, שאינם ידועים מחוץ לסין.</p>
      <p>החברה הייתה זהירה בנוגע לכמויות הייצור הרלוונטיות, אך מקורות מסרו שענקית הטכנולוגיה הדרום קוריאנית מתכננת לייצר 60 מיליון טלפונים בשנה הבאה במיקור חוץ מתוך 300 מיליון מכשירים שבכוונתה לייצר בסך הכל. ווינגטק וקבלניות משנה אחרות מייצרות טלפונים עבור מותגים שונים, כולל וואווי, שיאומי ו-Oppo – מה שמאפשר להן לשמור על מחירים נמוכים הודות לכמויות ייצור גדולות, וכן לתכנן ולייצר טלפונים זולים חדשים במהירות.</p>
      <figure>
        <img src="https://images1.calcalist.co.il/PicServer3/2019/02/20/886781/7L.jpg"/>
        <figcaption>מנכ''ל סמסונג מובייל די ג'יי קו <br/>צילום: סמסונג</figcaption>
      </figure>
      <p>מבקרי האסטרטגיה של סמסונג אומרים שהיא מסתכנת באובדן השליטה על איכות מוצריה, בפגיעה במומחיות הייצור שלה, ואולי אף בעזרה ליריבותיה ע"י הזמנת כמויות טלפונים גדולות שמוזילות עוד יותר את עלויות הייצור ואת המחיר לצרכן גם עבורן. עוד הוסיפו שסמסונג לא יכולה להתמודד עם משבר איכות נוסף. היא הפסיקה לייצר את הגלקסי נוט 7 שלה ב-2016 לאחר דיווחים שהטלפונים היקרים עלו באש, ודחתה את השקת הטלפון המתקפל שלה השנה לאחר שהתגלו בו פגמים.</p>
      <p>מנגד הסבירו גורמים נוספים המעורבים באסטרטגיה של סמסונג שאין לה הרבה ברירה אלא ללכת בעקבות יריבותיה הסיניות ולהשתמש במיקור חוץ על מנת להוריד עלויות. "זוהי אסטרטגיה בלתי נמנעת, ולא בהכרח טובה," כך נמסר. סמסונג מסרה לרויטרס שבכוונתה לייצר דגמים מסוימים מחוץ למפעלים שבבעלותה כדי להרחיב את ההיצע הנוכחי שלה ו"להבטיח ניהול יעיל", היא סירבה לומר כמה טלפונים קבלניות משנה צפויות לייצר, ואמרה שהנפחים העתידיים טרם נקבעו.</p>
    </article>
  </body>
</html>