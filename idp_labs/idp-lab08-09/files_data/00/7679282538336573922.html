<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-litigant-iqbal-ansari-not-file-review-petition-away-from-aimplb-2855406.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T00:29:32+00:00"/>
    <meta property="og:title" content="इकबाल अंसारी अयोध्या मामले पर रिव्यू पिटीशन के खिलाफ, मुस्लिम बोर्ड से बनाई दूरी"/>
    <meta property="og:description" content="अयोध्या भूमि विवाद मामले के मुख्य वादी इकबाल अंसारी ने उच्चतम न्यायालय के फैसले के खिलाफ पुनर्विचार याचिका दाखिल करने की ऑल इंडिया मुस्लिम पर्सनल लॉ बोर्ड (एआईएमपीएलबी) की योजना से रविवार (17 नवंबर)..."/>
  </head>
  <body>
    <article>
      <h1>इकबाल अंसारी अयोध्या मामले पर रिव्यू पिटीशन के खिलाफ, मुस्लिम बोर्ड से बनाई दूरी</h1>
      <address><time datetime="2019-11-18T00:29:32+00:00">18 Nov 2019, 00:29</time> by <a rel="author">लाइव हिंदुस्तान टीम,अयोध्या</a></address>
      <p>अयोध्या भूमि विवाद मामले के मुख्य वादी इकबाल अंसारी ने उच्चतम न्यायालय के फैसले के खिलाफ पुनर्विचार याचिका दाखिल करने की ऑल इंडिया मुस्लिम पर्सनल लॉ बोर्ड (एआईएमपीएलबी) की योजना से रविवार (17 नवंबर) को दूरी बनाई। गत नौ नवंबर को उच्चतम न्यायालय का फैसला आते ही अंसारी ने कहा था कि वह फैसले पर पुनर्विचार की मांग नहीं करेंगे।</p>
      <p>एआईएमपीएलबी ने शीर्ष अदालत में इस मामले में पुनर्विचार याचिका दाखिल करने का रविवार को फैसला किया। इसके कुछ ही समय बाद अंसारी ने कहा कि पुनर्विचार की मांग करने का कोई मतलब नहीं है, क्योंकि नतीजा यही रहेगा। यह कदम सौहार्दपूर्ण वातावरण को भी बिगाड़ेगा।</p>
      <p>
        <a href="https://www.livehindustan.com/national/story-nirmohi-akhara-not-file-review-petition-on-ayodhya-ram-temple-verdict-2855400.html">
          <b>अयोध्या फैसले पर निर्मोही अखाड़ा नहीं दायर करेगा पुनर्विचार याचिका</b>
        </a>
      </p>
      <p>वहीं दूसरी ओर,<b> </b>अखिल भारतीय श्रीपंच रामानंदीय निर्मोही अखाड़ा के पंचों की रविवार (17 नवंबर) को अयोध्या शाखा में बैठक हुई। अखाड़े के सरपंच एवं उच्चतम न्यायालय में अखाड़े के अधिकृत पक्षकार महंत रामचन्द्राचार्य महाराज की अध्यक्षता में हुई बैठक में सभी पंचों ने शीर्ष न्यायालय के फैसले पर खुशी जताई। अखाड़े की ऐतिहासिक परंपरा का सम्मान करने के लिए सभी न्यायाधीशों के प्रति भी कृतज्ञता ज्ञापित की।</p>
      <p>बैठक में लिए गए निर्णयों की जानकारी देते हुए जयपुर, राजस्थान के महंत रामसुरेश दास राधे बाबा ने कहा कि अदालत ने अखाड़े की ऐतिहासिक परम्परा का न केवल सम्मान किया है, बल्कि अखाड़े को निर्माण एवं प्रबंधन में महत्वपूर्ण भूमिका अदा करने के लिए केंद्र सरकार को बोर्ड ऑफ ट्रस्ट में प्रतिनिधित्व प्रदान करने के लिए आदेशित भी किया है। उन्होंने बताया कि अदालत ने अपने आदेश के 925 पृष्ठ पर पैरा नंबर 804 में स्पष्ट किया है कि पूरे मुकदमे में निर्मोही अखाड़ा की उपस्थिति ऐतिहासिक रूप से थी।</p>
      <p><b>विहिप ने चंदा जुटाने की खबरों का खंडन किया</b><br/>विश्व हिंदू परिषद (विहिप) ने अयोध्या में राम मंदिर के लिए चंदा जुटाने की खबरों का खंडन किया। विहिप प्रवक्ता विनोद बंसल ने कहा कि संगठन द्वारा ऐसे किसी मकसद से कोई धन एकत्र नहीं किया जा रहा है। बंसल ने कहा कि उच्चतम न्यायालय के फैसले के बाद कई जगह से चंदा जुटाने की जानकारी मिल रही है।</p>
    </article>
  </body>
</html>