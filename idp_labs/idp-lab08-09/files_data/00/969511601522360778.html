<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/sondaj-pwc-romania-locul-7-in-europa-centrala-si-de-est-dupa-numarul-companiilor-vizate-de-inspectii-fiscale-18591633"/>
    <meta property="og:site_name" content="BusinessMagazin"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Sondaj PwC: România, locul 7 în Europa Centrală şi de Est după numărul companiilor vizate de inspecţii fiscale"/>
    <meta property="og:description" content="România ocupă locul 7 în Europa Centrală şi de Est după numărul companiilor vizate de inspecţii fiscale, peste 22% din firme trecând prin astfel de controale anul trecut, procent de aproape trei ori mai mare..."/>
  </head>
  <body>
    <article>
      <h1>Sondaj PwC: România, locul 7 în Europa Centrală şi de Est după numărul companiilor vizate de inspecţii fiscale</h1>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://www.businessmagazin.ro/autor/roxana-rosu" target="_blank">Roxana Rosu</a></address>
      <h3>Sondaj PwC: România, locul 7 în Europa Centrală şi de Est după numărul companiilor vizate de inspecţii fiscale</h3>
      <p>România ocupă locul 7 în Europa Centrală şi de Est după numărul companiilor vizate de inspecţii fiscale, peste 22% din firme trecând prin astfel de controale anul trecut, procent de aproape trei ori mai mare decât în 2017 sau 2016, dar sub media din regiune, potrivit unui sondaj realizat de reţeaua PwC Tax Controversy &amp; Dispute Resolution (TCDR) din Europa Centrală şi de Est.</p>
      <p>România ocupă locul 7 în Europa Centrală şi de Est după numărul companiilor vizate de inspecţii fiscale, peste 22% din firme trecând prin astfel de controale  anul trecut, <b>p</b>rocent de aproape trei ori mai mare decât în 2017 sau 2016, dar sub media din regiune, potrivit unui sondaj realizat de reţeaua PwC Tax Controversy &amp; Dispute Resolution (TCDR) din Europa Centrală şi de Est.</p>
      <p>Primele locuri în ECE sunt ocupate de Bosnia şi Herţegovina (63%), Bulgaria (48%), Polonia (48%) şi Cehia (35%).</p>
      <p>Atât în România, cât şi în celelalte state din regiune, cele mai multe inspecţii fiscale au vizat impozitul pe profit şi taxa pe valoare adăugată. În România, inspecţiile au verificat în 45% dintre cazuri aspecte privind impozitul pe profit, peste media regională de 34%, iar 36% au avut în vedere taxa pe valoarea adăugată, comparativ cu 27% la nivel de ECE.</p>
      <p>”Ne-am propus ca prin acest sondaj să identificăm tendinţele locale în aria inspecţiilor fiscale prin comparaţie cu cele din alte state din regiune întrucât ni se pare extrem de important să observăm cum anume evoluează această importantă componentă a administrării fiscale în zona noastră. Deşi există unele diferenţe din perspectiva sistemelor fiscale, administrative şi judecătoreşti, ţările din această regiune au suficient de multe puncte comune în evoluţia practică, în ultimii 30 de ani, iar rezultatele sunt extrem de interesante”, a declarat Dan Dascălu, Partner D&amp;B David şi Baias, lider al reţelei PwC TCDR.</p>
      <p>Sondajul arată că 40% dintre inspecţiile fiscale din România s-au finalizat în cel mult 3 luni, faţă de 47% în regiune. Printre statele care au raportat o durată comparabilă se numără Bosnia şi Herţegovina, Letonia şi Lituania.</p>
      <p>”Am constatat că abordările inspectorilor sunt similare în majoritatea ţărilor, zonele de interes fiind aceleaşi. De exemplu, în cazul impozitului pe profit, cel mai des verificate aspecte ţin de tranzacţiile intra-grup, deductibilitatea cheltuielilor cu serviciile şi preţurile de transfer, iar în cazul TVA, cele mai frecvente speţe se referă la deduceri. De asemenea, durata inspecţiilor, dar şi implicaţiile lor, inclusiv din perspectiva contestării actelor de impunere, au multe puncte în comun, putând să constituie un punct de pornire în dialogul ANAF - contribuabili, în vederea îmbunătăţirii relaţiei dintre aceştia, inclusiv prin raportare la experienţele observate în acest domeniu în alte state din regiunea ECE”, a explicat Dan Dascălu.</p>
      <p>Referitor la valoarea obligaţiilor de plată suplimentare stabilite de către echipele de control fiscal, în cele mai multe situaţii sumele au fost de până la 100.000 euro, respectiv 43% dintre respondenţii din România şi 51% în Europa Centrală şi de Est.</p>
      <p>La cealaltă extremă, sondajul a reliefat că 18% dintre inspectii au condus la impuneri între 1 şi 5 milioane euro în România, prin comparaţie cu media europeană de 5% .</p>
      <p>Peste jumătate dintre respondenţii din România (55%) nu au contestat deciziile emise în urma inspecţiilor fiscale, la nivelul Europei Centrale şi de Est procentul fiind de 62%.</p>
      <p>Motivele pentru care companiile respondente au ales să nu conteste sunt fie faptul că au acceptat concluziile controlului, fie numărul mic de aspecte identificate în timpul controlului, fie, într-o proporţie mai mică, lipsa de încredere în sistemul de soluţionare a contestaţiilor.</p>
      <p>În cazul contestării deciziilor, 37% au fost respinse în România şi 42% la nivelul ECE, în timp ce 28% din companiile din România au obţinut o soluţie favorabilă sau parţial favorabilă, în comparaţie cu 38% media regional.</p>
      <p> </p>
    </article>
  </body>
</html>