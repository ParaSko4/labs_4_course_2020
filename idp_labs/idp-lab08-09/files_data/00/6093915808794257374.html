<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/society/health/item/488927-i-trofi-pou-apotelei-ton-noumero-ena-kindyno-gia-tin-kardia"/>
    <meta property="og:site_name" content="thestival.gr"/>
    <meta property="article:published_time" content="2019-11-18T00:39:00+00:00"/>
    <meta property="og:title" content="Η τροφή που αποτελεί τον νούμερο ένα κίνδυνο για την καρδιά"/>
    <meta property="og:description" content="Μία νέα μελέτη από το Πανεπιστήμιο Υγείας Loma Linda που δημοσιεύθηκε στο Nutrients, καταλήγει στο συμπέρασμα πως η κατανάλωση κόκκινου και επεξεργασμένου κρέατος, ακόμα και σε μικρότερες ποσότητες, μπορεί να αυξήσει τον κίνδυνο θανάτου από όλες τις αιτίες, ειδικά από καρδιαγγειακές παθήσεις."/>
  </head>
  <body>
    <article>
      <h1>Η τροφή που αποτελεί τον νούμερο ένα κίνδυνο για την καρδιά</h1>
      <address><time datetime="2019-11-18T00:39:00+00:00">18 Nov 2019, 00:39</time> by <a rel="author">Thestival team</a></address>
      <p>Μία νέα μελέτη από το Πανεπιστήμιο Υγείας Loma Linda που δημοσιεύθηκε στο Nutrients, καταλήγει στο συμπέρασμα πως η κατανάλωση κόκκινου και επεξεργασμένου κρέατος, ακόμα και σε μικρότερες ποσότητες, μπορεί να αυξήσει τον κίνδυνο θανάτου από όλες τις αιτίες, ειδικά από καρδιαγγειακές παθήσεις.</p>
      <p>Σύμφωνα με τον επικεφαλής ερευνητή Saeed Mastour Alshahrani η έρευνα συμπληρώνει ένα σημαντικό κενό που υπήρχε από προηγούμενες μελέτες καθώς σύγκρινε την υψηλή με την χαμηλή πρόσληψη κόκκινου κρέατος.</p>
      <p>«Υπήρχε η απορία για την επίδραση της κατανάλωσης κόκκινου κρέατος σε χαμηλά επίπεδα συγκριτικά με την μη κατανάλωση κόκκινου κρέατος», δήλωσε ο Alshahrani. «Θέλαμε να διερευνήσουμε τη σχέση της χαμηλής πρόσληψης κόκκινου και επεξεργασμένου κρέατος στις καρδιαγγειακές παθήσεις και τη θνησιμότητα από καρκίνο συγκριτικά με τους ανθρώπους που δεν έτρωγαν καθόλου κρέας» εξηγούν οι ερευνητές.</p>
      <p>Η έρευνα εξέτασε τους θανάτους περισσότερων από 7.900 ατόμων για μία περίοδο πέραν των 11 ετών. Η διατροφή τους αξιολογήθηκε από ερωτηματολόγια που συμπλήρωναν όσο ήταν εν ζωή και κατέγραφαν τη συχνότητα που κατανάλωναν συγκεκριμένες τροφές. Από τα άτομα που κατανάλωναν κρέας το 90% εξ αυτών έτρωγαν περίπου μόνο 60 γραμμάρια κόκκινου κρέατος ανά ημέρα.</p>
      <p>Σχεδόν 2.600 από τους καταγεγραμμένους θανάτους προκλήθηκαν από καρδιαγγειακές παθήσεις ενώ περισσότεροι από 1.800 θάνατοι οφείλονταν σε καρκίνο. Η συνολική πρόσληψη κόκκινου και επεξεργασμένου κρέατος συνδέθηκε από τους ερευνητές με σχετικά υψηλότερο κίνδυνο θανάτων από καρδιαγγειακές παθήσεις.</p>
      <p>«Τα ευρήματά μας, δίνουν επιπλέον βαρύτητα στα στοιχεία τα οποία ήδη έδειχναν πως η κατανάλωση κόκκινου και επεξεργασμένου κρέατος μπορεί να επιδράσει αρνητικά στην υγεία και τη μακροζωία», δήλωσε ο Δρ. Orlich.</p>
    </article>
  </body>
</html>