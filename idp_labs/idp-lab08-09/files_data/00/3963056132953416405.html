<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/roma/senzarete/roma_tram_8_assassino-4869211.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Roma, sul tram 8 l'incontro con l'assassino"/>
    <meta property="og:description" content="Delia è sempre stata convinta di attirare la gente strana, e ne ha avuto la conferma qualche mattina fa, quando era seduta sul tram 8 e a un certo punto le si è avvicinato un passeggero..."/>
  </head>
  <body>
    <article>
      <h1>Roma, sul tram 8 l'incontro con l'assassino</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Pietro Piovani</a></address>
      <p>Delia è sempre stata convinta di attirare la gente strana, e ne ha avuto la conferma qualche mattina fa, quando era seduta sul tram 8 e a un certo punto le si è avvicinato un passeggero davvero particolare. L'uomo – avrà avuto sui 70 anni – non ha cercato neanche un pretesto per attaccare bottone: di punto in bianco, si è messo a raccontarle la sua vita. Che non è stata una vita qualunque.</p>
      <p>«Ho ucciso due uomini. Loro volevano uccidere me, e invece li ho uccisi io. Sono stato in carcere 27 anni, sono uscito la settimana scorsa. Ora sto andando in ospedale da mia moglie che è ricoverata, sta male, voglio starle vicino. Negli anni passati in carcere mi sono fatto due tatuaggi, me li sono fatti da solo». E a quel punto l'uomo ha aperto il giubbotto e si è sbottonato la camicia, respingendo gli inviti di Delia a fermarsi («ma che fa, è novembre, con l'umido che c'è»). A petto nudo, l'ex detenuto ha esibito i suoi tatuaggi. In uno c'era scritto “Meglio un brutto processo che un bel funerale”. L'altro, proprio all'altezza del cuore, era un omaggio alla moglie: “Massimo - Paola - Per sempre”.</p>
      <p>Alla fermata del San Camillo, l'ex detenuto è sceso. E Delia ha commentato: viaggiare a Roma con i mezzi pubblici sarà scomodo, sarà lungo, ma almeno non ci si annoia.</p>
      <p>
        <a href="mailto:pietro.piovani@ilmessaggero.it">pietro.piovani@ilmessaggero.it</a>
      </p>
      <footer>Ultimo aggiornamento: 16:10<br/>© RIPRODUZIONE RISERVATA</footer>
    </article>
  </body>
</html>