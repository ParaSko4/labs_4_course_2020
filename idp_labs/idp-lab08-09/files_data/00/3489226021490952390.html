<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/synexizei-th-dysfhmish-ths-elladas-o-kyriakos-mhtsotakhs"/>
    <meta property="og:site_name" content="Documento"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Συνεχίζει τη δυσφήμιση της Ελλάδας ο Κυριάκος Μητσοτάκης"/>
    <meta property="og:description" content="Στο μεταναστευτικό αναφέρεται με συνέντευξή του στην γερμανική Handelsblatt ο Κυριάκος Μητσοτάκης, ασκώντας κριτική στην Τουρκία αλλά και στην Ευρώπη. "/>
  </head>
  <body>
    <article>
      <h1>Συνεχίζει τη δυσφήμιση της Ελλάδας ο Κυριάκος Μητσοτάκης</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Σπύρος Γκουτζάνης</a></address>
      <h4>Στο μεταναστευτικό αναφέρεται με συνέντευξή του στην γερμανική Handelsblatt ο Κυριάκος Μητσοτάκης, ασκώντας κριτική στην Τουρκία αλλά και στην Ευρώπη. </h4>
      <p><b>Για την στάση της Τουρκίας, ο Κυριάκος Μητσοτάκης ανέφερε:</b> «<i>Αυτό είναι απαράδεκτο, δεν μπορούμε να συνεχίσουμε έτσι...Η Τουρκία προσπαθεί να χρησιμοποιήσει ως μοχλό πίεσης το μεταναστευτικό για να αναγκάσει την Ευρώπη να κάνει παραχωρήσεις...Ανέφερα πολύ ανοιχτά στον Πρόεδρο Ερντογάν ότι δεν μπορεί να εκμεταλλεύεται τους μετανάστες και τους πρόσφυγες αν θέλει να έχει σχέσεις καλής γειτονίας με την Ελλάδα...Τον τελευταίο καιρό, όταν προσπαθούμε να επικοινωνήσουμε με την τουρκική ακτοφυλακή και επισημαίνουμε ότι έφυγε μια βάρκα με μετανάστες από τις τουρκικές ακτές, δεν υπάρχει καμία αντίδραση από πλευράς τους. Αυτό είναι απαράδεκτο γιατί παραβιάζει τη συμφωνία ΕΕ – Τουρκίας για το μεταναστευτικό»</i></p>
      <p>Απευθυνόμενος στους Ευρωπαίους εταίρους επισημαίνει: <i>«Δεν μπορεί μια χώρα της ΕΕ να διεκδικεί τα πλεονεκτήματα της ζώνης του Σένγκεν και να αρνείται ταυτόχρονα να μοιραστεί τα βάρη, όπως κάνουν ορισμένες χώρες της ανατολικής Ευρώπης. Η Ευρώπη αντιμετωπίζει τις χώρες άφιξης όπως η Ελλάδα ως βολικούς χώρους “στάθμευσης” για πρόσφυγες και μετανάστες. Είναι αυτό ευρωπαϊκή αλληλεγγύη; Όχι. Δεν θα το δεχτώ άλλο».</i></p>
      <p>Στο ερώτημα «τι πρέπει να γίνει» ο κ. Μητσοτάκης απαντά ότι η Ευρώπη δεν μπορεί να αγνοεί το πρόβλημα και ότι ο ίδιος δεν μπορεί να δεχτεί τη στάση όσων <i>«συμπεριφέρονται σαν να είναι αποκλειστικά ένα πρόβλημα της Ελλάδας... Θα πρέπει να δοθεί λύση σε ευρωπαϊκό επίπεδο... Ευρωπαϊκή Ένωση θα πρέπει να προωθήσει τις προτάσεις του Υπουργoύ Εσωτερικών της Γερμανίας Horst Seehofer για τη μεταρρύθμιση του συστήματος ασύλου, του Κανονισμού του Δουβλίνου»</i>. (Σύμφωνα με την πρόταση Seehofer, οι διαδικασίες για τη χορήγηση ασύλου θα μπορούν να ξεκινούν σε χώρες που βρίσκονται στα εξωτερικά σύνορα της Ευρωπαϊκής Ένωσης και να ολοκληρώνονται σε άλλα κράτη της ΕΕ).</p>
      <h3>Δυσφήμιση της χώρας</h3>
      <p>Κατά τα λοιπά συνεχίζοντας την δυσφήμιση της χώρας ο Κυριάκος Μητσοτάκης λέει ότι:<i> «τα υψηλά πλεονάσματα ελήφθησαν σε μια εποχή κατά την οποία υπήρχε πολύ χαμηλό επίπεδο εμπιστοσύνης για την Ελλάδα»</i>. Φυσικά <i>«θα τηρηθεί ο στόχος του πρωτογενούς πλεονάσματος ύψους 3,5% του ΑΕΠ για το 2020... Η κυβέρνηση θα θέσει το ζήτημα της μείωσης του στόχου για το 2021 και το 2022».</i></p>
      <p>Στο ίδιο πνεύμα πάντα δυσφημίζοντας την χώρα ο πρωθυπουργός είπε:<i> «η Ελλάδα έχει αφήσει πίσω της την εποχή του λαϊκισμού, μετά από τα 4,5 χρόνια θητείας της προηγούμενης κυβέρνησης... Ήταν απίστευτος ο βαθμός ανικανότητας που επέδειξαν κατά τη διακυβέρνηση τους. Ήταν μια οδυνηρή εμπειρία και κόστισε στη χώρα μας μια περιουσία...».</i></p>
      <p>Θέλοντας να είναι η αιχμή της επίθεσης του νεοφιλελευθερισμού σε ότι έχει απομείνει από το κοινωνικό κράτος στην Ευρώπη ο κ. Μητσοτάκης προσφέρεται να είναι «<i>η Ελλάδα η γραμμή άμυνας κατά του λαϊκισμού». </i></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>