<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238428-zilinsky-stoper-kralik-v-nasej-hre-chyba-nadstavba-a-emocie"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Žilinský stopér Králik: V našej hre chýba nadstavba a emócie"/>
    <meta property="og:description" content="Stopér MŠK Žilina Martin Králik sa len nedávno dohodol s vedením svojho klubu na podpise novej zmluvy, ktorá má platnosť do konca roku 2022. Dvadsaťštyriročný Rodák z Prievidze v rozhovore prezradil, prečo to aktuálne jeho tímu nejde podľa predstáv, prečo si pripadal minulý týždeň ako stolný tenista a či vníma Žilinu už ako svoj domov."/>
  </head>
  <body>
    <article>
      <h1>Žilinský stopér Králik: V našej hre chýba nadstavba a emócie</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Michal Kolárik</a></address>
      <p>Stopér MŠK Žilina Martin Králik sa len nedávno dohodol s vedením svojho klubu na podpise novej zmluvy, ktorá má platnosť do konca roku 2022. Dvadsaťštyriročný Rodák z Prievidze v rozhovore prezradil, prečo to aktuálne jeho tímu nejde podľa predstáv, prečo si pripadal minulý týždeň ako stolný tenista a či vníma Žilinu už ako svoj domov.</p>
      <p><b>Začnime najskôr tým, čo trápi momentálne fanúšikov žilinského futbalu najviac. Viacero z nich si totiž kladie otázku, čo sa deje s mužstvom, keď zrazu prehráva?<br/>Martin Králik:</b> „Z posledných štyroch zápasov sme výsledkovo nezvládli ostatné dva. Zaváhanie prišlo síce už s Michalovcami, ale vtedy sme neboli herne na tom zle, lenže sme uhrali iba remízu. V Trnave sme zvíťazili, hoci herne to nebolo z našej úplne ono. Dva posledné duely s Trenčínom a Ružomberkom sme prehrali, pričom s Ružomberkom sme nepodali vôbec dobrý výkon. Možno je to spôsobené tým, že hoci máme v tíme niekoľko skúsených hráčov, stále sme mladé mužstvo, ktoré ešte nevie poriadne pracovať s emóciami. Sezónu sme naštartovali výborne, odohrali sme tucet súťažných zápasov bez prehry a možno sme sa v hlavách videli tak, akoby nad nami nikto už nebol. Posledné výsledky nás však dali trochu dolu, čo je ale dobre. Aj v živote to tak je, že raz je človek hore, inokedy dolu. Dôležité je, aby sme sa dostali čo najskôr do optimálnej pohody a nastavili sa na normálnu úroveň. Aj ja osobne som sa viackrát v živote i vo futbale stretol s tým, že keď som si začal o sebe myslieť niečo viac, spadol som dolu a musel som hľadať príčiny, prečo to tak bolo. Myslím, že ak nájdeme príčiny našich zlých výkonov a odstránime ich, budeme opäť výsledkovo úspešní.“</p>
      <p><b>Mohli aj dobré výsledky za to, že ste nepociťovali, že herne už to niekoľko zápasov nie je dobré?</b><br/>„Po každom zápase máme analýzy našej hry a tréner nás upozorňoval na chyby, aj po vyhratom stretnutí. Aj po víťazstve si povieme, keď je niečo v našej hre zlé, čo treba odstrániť a vedeli sme, že aj napriek víťaznej vlne musíme pracovať naďalej poctivo. Nemyslím si, že nám dobré výsledky prekryli nedostatky v hre tak, že by sme ich ignorovali.“</p>
      <figure>
        <img src="https://profutbal.sk/static/article/2019/11/5dd2576f15b5c/content/5dd258356ae07.jpg"/>
        <figcaption>Jeden z najskúsenejších hráčov v aktuálnom kádri Žiliny podpísal nedávno s klubom nový kontrakt (foto: mskzilina.sk)</figcaption>
      </figure>
      <p><b>Oproti minulej sezóne ste sa ako tím výrazne zlepšili v obrane a až na posledné nevydarené zápasy inkasujete málo gólov. Ako sa vám podarilo tak výrazne skvalitniť defenzívu nielen obrany, ale celého tímu?</b><br/>„Už v predsezónnej príprave sme pracovali na defenzíve celého mužstva, pretože bránime aj útočíme všetci. Mali sme v príprave kvalitných súperov, ktorí nás preverili najmä v defenzíve a už vtedy sme si nacvičili, ako budeme brániť. Čo sa týka obrany, v ktorej hrám, mávame špeciálne tréningy s trénerom defenzívy Attilom Malfattim. Tie nám veľmi pomáhajú a zvyšujú sebavedomie. Výkonnostne do defenzívy rastieme.“</p>
      <p><b>Zhovárame sa spolu niekoľko dní od domácej prehry 1:2 s Ružomberkom. Už ste ju v tíme analyzovali?</b><br/>„Zatiaľ nie, pretože je nás tu šesť či sedem, ostatní sú na zrazoch reprezentácií rôznych kategórií. Keď prídu späť, určite si to všetci spoločne rozoberieme, pretože náš výkon nebol dobrý. Ak by ste však prišli teraz na náš tréning, mysleli by ste si, že sme stolnotenisový a nie futbalový tím. V hosťovskej šatni máme totiž rozložený stolnotenisový stôl a zvádzame neľútostné súboje s raketami.“</p>
      <p><b>V čom vy osobne vidíte príčiny toho, že ste posledné dva duely prehrali?</b><br/>„Boli sme síce silní v držaní lopty, ale je rozdiel byť na lopte a „byť na lopte“. Hrali sme veľmi často do šírky, v našej hre bolo málo kolmých prihrávok, nedokázali sme aj pri otvorenejšom priestore na kraji ihriska zaútočiť a vymyslieť niečo prekvapivé. Centre, ktoré prichádzali do šestnástky súpera, chytil buď Macík, alebo ich odhlavičkoval Maslo. V útoku sme mali málo prihrávok do šestnástky, chýbala nám nadstavba hry a precíznosť. Druhou vecou je, že Ružomberok podal naozaj výborný výkon a nie nadarmo ťahajú teraz výbornú sériu pre zmenu oni.“</p>
      <figure>
        <img src="https://profutbal.sk/static/article/2019/11/5dd2576f15b5c/content/5dd2583fba6c7.jpg"/>
        <figcaption>Po skvelom vstupe do novej sezóny sa "šošonom" prestalo dariť. Pod Dubňom veria, že po reprezentačnej prestávke sa všetko vráti do starých koľají (<a href="https://www.mskzilina.sk/clanek.asp?id=Vo-chvilach-ked-sa-nedari-ist-aj-na-viac-ako-sto-percent-hovori-Martin-Kralik-13734">foto: MŠK Žilina</a>)</figcaption>
      </figure>
      <p><b>Výsledkovú facku ste dostali približne uprostred sezóny, čo je určite lepšie, ako na jej konci, kedy sa s tým už veľa robiť nedá. Čo sa dá ale urobiť teraz? Vrátiť sa k veciam, ktoré fungovali?</b><br/>„Musíme do hry vložiť viac emócie, pretože v niektorých okamihoch mi pripadalo, akoby sme hrali bezkrvne. Žilina sa musí pýšiť tým, že jazdí hore-dolu za každých okolností. Podávame stopercentné výkony, to si dovolím tvrdiť, pretože nik zápas nechce odfláknuť a každý chce vyhrať. Ja osobne, ale aj všetci spoločne, musíme vložiť do hry niečo viac, určitú nadstavbu, ísť do zdanlivo prehratého súboja, viac sa do toho oprieť, urobiť niečo nečakané, čo nabudí ostatných a vyburcuje všetkých k lepším výkonom. Treba sa vrátiť aj k základom našej hry a zvládať ich tak, aby mohla nadstavba následne aj prísť.“</p>
      <p><b>Poďme teraz k vám. V poslednom období ste sa z môjho pohľadu, ale aj čo sa týka štatistík, výrazne zlepšili. V tejto sezóne ste v lige odohrali plný počet minút, strelili ste tri góly a na ďalšie dva ste prihrali, v obrane ste oporou. V minulých sezónach sa ale zdalo, akoby ste herne stagnovali. Robili ste často chyby, prišli aj vlastné góly. Vnímate to rovnako?</b><br/>„Určite nikomu nepridá na pohode, keď po jeho chybe tím inkasuje. Sebavedomie mi po vlastencoch či chybách určite šlo nadol, ale naučil som sa s takýmito okamihmi pracovať a posilnilo ma to. Možno za predošlou stagnáciou je aj narodenie nášho syna. Človeku sa zmení život, nedá sa na niektoré veci pripraviť, musíte si nimi prejsť. Doma sa však teraz cítim dobre, mám pokoj a môžem sa sústrediť stopercentne na futbal. Možno aj preto sa mi teraz celkom darí, cítim aj dôveru trénerov a hrá sa mi dobre. Dúfam, že sa to bude iba zlepšovať.“</p>
      <related>
        <a href="https://profutbal.sk/clanok/238339-na-ihrisku-nevynechal-ani-minutu-kralik-odmeneny-novym-kontraktom"/>
      </related>
      <p><b>Odozvou na zlepšené výkony je aj podpis vašej novej zmluvy s klubom. Bolo ťažké sa dohodnúť na predĺžení kontraktu?</b><br/>„Z mojej strany nebolo vôbec ťažké predĺžiť zmluvu. Klub prišiel s návrhom, povedali sme si vízie do budúcnosti a keďže sme sa dohodli po futbalovej aj finančnej stránke celkom rýchlo, všetko šlo hladko. Veľmi si vážim, ako ma klub vníma momentálne a beriem to ako zadosťučinenie za všetko, čo pre MŠK Žilina odvádzam.“<b><br/><br/>V Žiline pôsobíte už desiaty rok. Ako vnímate klub a mesto pod Dubňom, beriete ho už za svoje?</b><br/>„Cítim sa už byť viac Žilinčanom ako Prievidžanom. V klube som si prešiel od žiackych až po najvyššiu kategóriu, prešiel som si bývaním v Akadémii, ale aj na južnej tribúne, mám tu už vlastnú rodinu a svoje zázemie. Mesto už tiež vnímam ako svoje, našiel som si tu manželku. Prievidzi, aj tamojšiemu futbalu, vďačím za veľa, ale v Žiline už som doma.“<b><br/><br/>Ovládate aj typické tunajšie slová ako doboška alebo presnidávka? A viete, ktorá ulica v Žiline je Masaryčka?</b><br/>„Žilinské výrazy mi už v mládeži objasnili spoluhráči, takže sa mi rýchlo dostali do jazyka. Oni sa mi zase smiali z nášho hornonitrianskeho zvláštneho používania predložky „pri“, ale toho som sa tiež postupne zbavil. Po Masaryčke sa často prechádzam, takže viem, že je to Národná ulica.“<b><br/><br/>Čo by vás osobne najviac potešilo do konca jesennej časti?</b><br/>„Bol by som rád, keby sme všetky štyri zápasy, tri ligové a pohárový na Slovane, vyhrali, pretože chcem víťaziť čo najviac. Potešilo by ma aj to, keby sa náš herný prejav zlepšil a opäť sme prinášali fanúšikom radosť.“</p>
    </article>
  </body>
</html>