<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/somaliden-bmgknin-silah-ambargosu-kararina-tepki-/1648397"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Somali'den BMGK'nin silah ambargosu kararına tepki"/>
    <meta property="og:description" content="Somali, Birleşmiş Milletler Güvenlik Konseyinin (BMGK) ülkeye uyguladığı silah ambargosunu uzatma kararına tepki gösterdi."/>
  </head>
  <body>
    <article>
      <h1>Somali'den BMGK'nin silah ambargosu kararına tepki</h1>
      <h2>Somali, Birleşmiş Milletler Güvenlik Konseyinin (BMGK) ülkeye uyguladığı silah ambargosunu uzatma kararına tepki gösterdi.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Tufan Aktaş  </a></address>
      <h4>Istanbul</h4>
      <p><b>Somali</b>, Birleşmiş Milletler Güvenlik Konseyinin (<b>BMGK</b>) ülkeye uyguladığı <b>silah ambargosu</b>nu uzatma kararına tepki gösterdi.</p>
      <p><b>Somali Ulusal Güvenlik Danışmanı Abdisaid Muhammed Ali, </b>yaptığı açıklamada, ambargonun Somali’nin terörü yok etmek için ihtiyaç duyduğu askeri yeterliliği sağlamasını kısıtladığını belirtti.</p>
      <p>Ülkenin terör örgütü Eş-Şebab’la daha iyi mücadele etmek için ordusunu güçlendirmek istediğini vurgulayan Ali, bunun için yaptırımların bir an önce kalkması gerektiğini kaydetti.</p>
      <p>Ali, "Somali’nin bazı dostları Somali halkını desteklemek ve askeri birlikleri donatmakla değil ülkeye daha fazla yaptırım getirmekle meşgul." ifadesini kullandı.</p>
      <p>Karara tepki gösteren Somali’nin Birleşmiş Milletler Daimi Temsilcisi Abukar Dahir Osman da silah ambargosunun artık miladını doldurduğunu ve kararın sahadaki pozitif gerçeklerle örtüşmediğini söyledi.</p>
      <p>İngiltere'nin talebiyle gündeme alınan ve Somali'ye yönelik silah ve kömür ticareti ambargosunun uzatılmasını öngören karar tasarısı, BMGK’de 12 üyenin oyuyla cuma günü kabul edilmişti.</p>
      <p>Rusya, Çin ve Ekvator Ginesi, tasarıya çekimser oy kullanmıştı.</p>
      <p>BMGK, ordudaki silah, mühimmat ve bomba yapımında kullanılan malzemelerin Eş-Şebab'ın eline geçmesini önlemek amacıyla Somali'ye 1992'den bu yana silah ambargosu uyguluyor.</p>
      <related>
        <a href="https://www.aa.com.tr/tr/dunya/somaliden-bmgknin-silah-ambargosu-kararina-tepki-/1648397"/>
        <a href="https://www.aa.com.tr/tr/dunya/turkiye-den-somali-ye-daha-fazla-destek-sozu-/1646543"/>
        <a href="https://www.aa.com.tr/tr/dunya/bm-idlibe-son-iki-gunde-100den-fazla-hava-saldirisi-duzenlendi/1646064"/>
        <a href="https://www.aa.com.tr/tr/dunya/disisleri-bakani-cavusoglu-somalinin-acilarini-dindirmek-oncelikle-ummetin-gorevi/1634217"/>
      </related>
    </article>
  </body>
</html>