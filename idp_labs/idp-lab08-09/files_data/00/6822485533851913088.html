<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826088.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-18T00:02:00+00:00"/>
    <meta property="og:title" content="در گفت‌وگو با الف مطرح شد دولت به فکر کاهش اثرات منفی افزایش یکباره قیمت‌ بنزین باشد"/>
    <meta property="og:description" content="به گزارش"/>
  </head>
  <body>
    <article>
      <h1>در گفت‌وگو با الف مطرح شد دولت به فکر کاهش اثرات منفی افزایش یکباره قیمت‌ بنزین باشد</h1>
      <address>
        <time datetime="2019-11-18T00:02:00+00:00">18 Nov 2019, 00:02</time>
      </address>
      <p>یک کارشناس اقتصادی گفت: امیدواریم دولت تجربه افزایش شوک ارزی در مورد قیمت های حامل های انرژی را تکرار نکرده و راهکارهایی برای کاهش اثرات منفی افزایش قیمت بنزین اتخاذ کند.</p>
      <p>به گزارش <b>الف</b>، بنابر اطلاعیه شرکت ملی پخش فرآورده های نفتی، از ساعت صفر روز ۲۴ ماه آبان سهمیه بندی بنزین برای تمام وسایل نقلیه بنزین سوز آغاز شد و این اتفاق در حالی رخ داد که تا چند روز پیش از آن مسئولین افزایش قیمت بنزین را تکذیب می‌کردند.</p>
      <p>احسان خاندوزی، کارشناس مسایل اقتصادی در گفتگو با خبرنگار <b>الف</b> در مورد افزایش قیمت بنزین و اینکه دولت چه راهکارهایی باید انجام دهد، تا اثرات منفی افزایش یکباره بنزین کمتر شود، گفت: ما در اقتصاد چهار قیمت کلیدی؛ نرخ سودبانکی،نرخ ارز، نرخ حامل‌های انرژی و دستمزد نیروی کار را داریم،  که تغییرات این قیمت‌های کلیدی موجب می شود تا شوکی به فعالیت‌های اقتصادی وارد شود و تمام رفتارهای مصرفی و تولیدی جامعه را تحت تاثیر قرار دهد که در حال حاضر نیز افزایش قیمت بنزین شامل این موارد می‌باشد.</p>
      <p>وی تصریح کرد:‌ به همین جهت اگر به صورت شوک تغییراتی در قیمت‌ها ایجاد شود، این موضوع موجب القای نا اطمینانی در بازارهای اقتصادی ‌می‌شود و فعالان اقتصادی تصمیم می‌گیرند تا بازگشت اطمینان در بازارها از سرعت فعالیت‌های خود کم کنند و کالایی را به فروش نرسانند، به طور مثال خودداری فروشندگان نسبت به عرضه کالاها موجب نارضایتی کوتاه مدت برای آنها و حتی برای مردم می شود.</p>
      <p>این کارشناس مسایل اقتصادی خاطرنشان کرد: در چنین شرایطی دستگاه‌های نظارتی نیز نباید با فشار قیمت کالاها را در فروشگاه‌ها پایین نگهدارند، چراکه این خود موجب تشدید نارضایتی می‌شود و و رسیدن اقتصاد به تعادل را به تاخیر می‌اندازد و موجب کمتر شدن عرضه کالا و همچنین کمبود آن می‌شود.</p>
      <p>خاندوزی تاکید کرد: این اتفاقی پس از شوک ارزی در سال ۹۷ نیز رخ داد و با مشکلاتی که در بازارهای اقتصادی مواجه بودیم. امیدواریم دولت نیز  تجربه افزایش شوک ارزی در مورد قیمت های حامل های انرژی را تکرار نکرده و راهکارهایی برای کاهش اثرات منفی افزایش قیمت بنزین اتخاذ کند.</p>
      <figure>
        <img src="https://www.alef.ir/files/post/lg/2018/48/80724.jpg"/>
      </figure>
    </article>
  </body>
</html>