<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/ataturk-havalimaninda-kullanilmayan-kargo-binalarinin-yikimina-baslandi/1648530"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Atatürk Havalimanında kullanılmayan kargo binalarının yıkımına başlandı"/>
    <meta property="og:description" content="Türk sivil havacılığına 86 yıl hizmet veren Atatürk Havalimanında, özel şirketlere ait kullanılmayan kargo bölümünün yıkım işlemlerine başlandı."/>
  </head>
  <body>
    <article>
      <h1>Atatürk Havalimanında kullanılmayan kargo binalarının yıkımına başlandı</h1>
      <h2>Türk sivil havacılığına 86 yıl hizmet veren Atatürk Havalimanında, özel şirketlere ait kullanılmayan kargo bölümünün yıkım işlemlerine başlandı.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Kenan Irtak  </a></address>
      <h4>İstanbul</h4>
      <p>Ticari uçuşların 6 Nisan'da <b>İstanbul Havalimanı</b>na taşınmasından sonra askeri uçaklar, özel jetler ve kargo uçaklarının kullandığı <b>Atatürk Havalimanı</b>nda yer hizmeti veren bazı özel şirketlere ait, artık kullanılmayan kargo binalarının çatısı sökülürken, demir bağlantılar ise parçalara ayrılıyor. </p>
      <p>100 kişilik ekibin yürüttüğü yıkım, hava trafiğinde herhangi bir aksaklığa neden olmuyor.</p>
      <p>Yıkılan yapıdan elde edilen demir, kablo ve çatı malzemelerinin geri dönüşüm fabrikalarına gönderileceği öğrenilirken, DHMİ İstanbul Atatürk Havalimanı Başmüdürlüğünce açılan ihale kapsamında yıkım, söküm, taşıma ve saha 1, 2 ve 3 yıkım, söküm, taşıma uzaklaştırma işlemlerinin 2 ay içinde tamamlanması hedefleniyor.</p>
      <figure>
        <img src="https://www.aa.com.tr/uploads/userFiles/61711173-5fde-465e-9a7e-6afe03048c5b/2019%2FKasim%2Fkargo.jpg"/>
      </figure>
      <h3>"Pisti olumsuz etkileyecek herhangi bir durum yok"</h3>
      <p>SMC Yıkım ve Hafriyat Yönetim Kurulu Başkanı Mustafa Çubuk, AA muhabirine yaptığı açıklamada, Atatürk Havalimanındaki bazı kargo bölümlerinin, depoların yıkımını ihaleyle aldıklarını söyledi.</p>
      <p>Profesyonel ekiple iş makineleri ve vinçlerle sökümlere başladıklarını aktaran Çubuk, çalışmalara yaklaşık 10 gündür başladıklarını ve yaklaşık 2 ayda bitirmeyi düşündüklerini dile getirdi.</p>
      <p>Çubuk, şu anda malzemeleri söktüklerini belirterek, "Demir, pencere, kablo ve diğerlerini hiçbir şey israf olmayacak şekilde geri dönüşüm fabrikalarına göndereceğiz. Yıkım ve sökümlere başladık. Pisti olumsuz etkileyecek herhangi bir durum yok." dedi.</p>
      <related>
        <a href="https://www.aa.com.tr/tr/turkiye/ataturk-havalimaninda-kullanilmayan-kargo-binalarinin-yikimina-baslandi/1648530"/>
        <a href="https://www.aa.com.tr/tr/turkiye/gunde-ortalama-5-bin-606-ucak-turk-semalarindan-gecti/1647712"/>
        <a href="https://www.aa.com.tr/tr/turkiye/buyuk-goc-belgesel-oldu/1643850"/>
        <a href="https://www.aa.com.tr/tr/turkiye/esenboga-havalimani-10-ayda-11-7-milyon-yolcuya-hizmet-verdi/1642373"/>
        <a href="https://www.aa.com.tr/tr/ekonomi/istanbul-havalimanlarindan-88-milyon-yolcu-uctu/1640600"/>
        <a href="https://www.aa.com.tr/tr/turkiye/hava-yoluyla-tasinan-yolcu-sayisi-180-milyonu-gecti/1639276"/>
      </related>
    </article>
  </body>
</html>