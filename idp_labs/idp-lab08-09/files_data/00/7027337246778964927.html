<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698919/%D9%88%D8%A7%DA%A9%D9%86%D8%B4-%D9%85%D9%87%D8%B1%D8%A7%D9%86-%D8%BA%D9%81%D9%88%D8%B1%DB%8C%D8%A7%D9%86-%D8%A8%D9%87-%DA%A9%D9%BE%DB%8C-%D8%A7%D8%B9%D8%AC%D9%88%D8%A8%D9%87%E2%80%8C%D9%87%D8%A7-%D8%A7%D8%B2-%DB%8C%DA%A9-%D8%A8%D8%B1%D9%86%D8%A7%D9%85%D9%87-%D8%AE%D8%A7%D8%B1%D8%AC%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="واکنش مهران غفوریان به کپی «اعجوبه‌ها» از یک برنامه خارجی"/>
    <meta property="og:description" content="مهران غفوریان، مجری «اعجوبه‌ها» ضمن تایید کپی‌ مو به مو این برنامه از یک برنامه خارجی، بر طعم، بو و مزه ایرانی آن تاکید کرد."/>
  </head>
  <body>
    <article>
      <h1>واکنش مهران غفوریان به کپی «اعجوبه‌ها» از یک برنامه خارجی</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038265_185.jpg"/>
      </figure>
      <p>مهران غفوریان، مجری «اعجوبه‌ها» ضمن تایید کپی‌ مو به مو این برنامه از یک برنامه خارجی، بر طعم، بو و مزه ایرانی آن تاکید کرد.</p>
      <p>به گزارش سینماسینما، برنامه «اعجوبه‌ها» که با اجرای مهران غفوریان، شب‌های شنبه و یکشنبه از شبکه سه سیما پخش می‌شود، کپی یک برنامه مشابه خارجی به نام little big shots با اجرای استیو هاروی است.</p>
      <p>مهران غفوریان در قسمت دوم برنامه «اعجوبه‌ها» درباره این کپی‌کاری گفت: «دیشب که قسمت اول «اعجوبه‌ها» پخش شد، بعضی‌ها گفتند که این برنامه شبیه یک برنامه خارجی است و مبل و بالش‌های روی آن و دکور برنامه هم دقیقا مثل برنامه خارجی است. البته کسی با من کاری نداشت و من شبیه کسی نبودم.»</p>
      <p>او در توجیه این تقلید مو به مو گفت: «بله شبیه آن برنامه هستیم اما فرق‌های اساسی و مهمی هم داریم. از جمله یک تیم مشاور کودک همراه ماست و تلاش می‌کنیم این برنامه مزه و بو و طعم ایرانی پیدا کند و منطبق بر فرهنگ ایرانی باشد. ما از ته دلمان می‌خواهیم همه بچه‌های اعجوبه و بانمک و شیرین کشورمان را در این برنامه داشته باشیم و معرفی کنیم.»</p>
      <p> برنامه «اعجوبه‌ها» با اجرای مهران غفوریان شب‌های شنبه و یکشنبه هفته، بعد از بخش خبری ساعت ۲۲ از شبکه سه سیما پخش می‌شود.</p>
    </article>
  </body>
</html>