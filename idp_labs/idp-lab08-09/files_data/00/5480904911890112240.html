<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-podle-tisku-vnikla-do-arealu-polytechniky-v-hongkongu/1822269?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T00:13:00+00:00"/>
    <meta property="og:title" content="Policie podle tisku vnikla do areálu polytechniky v Hongkongu"/>
    <meta property="og:description" content="Hongkong - Policie po dlouhém obléhání dnes nad ránem místního času (v neděli kolem 22:40 SEČ) vnikla do areálu polytechnické univerzity v Hongkongu, kterou obsadilo asi 200 studentů. Někteří aktivisté byli ihned zatčeni, píše tisk. Protivládní demonstranti na policisty házeli zápalné lahve, před školou i v kampusu tak na několika místech hořelo, informoval server RTHK. Zatím není jasné, zda byl při zásahu někdo zraněn."/>
  </head>
  <body>
    <article>
      <h1>Policie podle tisku vnikla do areálu polytechniky v Hongkongu</h1>
      <address><time datetime="2019-11-18T00:13:00+00:00">18 Nov 2019, 00:13</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Policie po dlouhém obléhání dnes nad ránem místního času (v neděli kolem 22:40 SEČ) vnikla do areálu polytechnické univerzity v Hongkongu, kterou obsadilo asi 200 studentů. Někteří aktivisté byli ihned zatčeni, píše tisk. Protivládní demonstranti na policisty házeli zápalné lahve, před školou i v kampusu tak na několika místech hořelo, informoval server RTHK. Zatím není jasné, zda byl při zásahu někdo zraněn.</p>
      <p>Policisté byli u objektu předtím celou noc. Podobně jako v předchozích případech použili proti protestujícím slzný plyn a demonstranti se bránili benzinovými bombami a podomácku vyrobenými zbraněmi. Jeden policista byl zraněn šípem, který ho zasáhl do nohy. Byly to jedny z nejdramatičtějších scén za pět měsíců trvání krize v bývalé britské kolonii.</p>
      <p>Policie pak pohrozila, že bude nucena použít ostrou munici. Nad ránem pak do kampusu vstoupila z několika různých stran. Někteří protestující se podle agentury AP během policejního zásahu zabarikádovali uvnitř budov a další zakládali ohně na mostech vedoucích k univerzitě.</p>
      <p>Polytechnická univerzita byla poslední z pěti univerzit, která zůstávala obsazena aktivisty. Ti ji využívali jako základnu pro blokování nedalekého silničního tunelu.</p>
      <p>Ulice poblíž polytechniky zaplavilo několik tisíc lidí. Jeden z nich řekl, že nejde jen o to podpořit ty, kdo jsou uvnitř, ale dát najevo nesouhlas s postupem policie.</p>
      <p>Protivládní protesty ve finančním centru se 7,5 miliony obyvatel poznamenalo vzrůstající násilí, ačkoli účast na demonstracích se podle agentury AP postupně snižuje.</p>
      <p>Protesty v Hongkongu jsou namířené proti vládě bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy.</p>
    </article>
  </body>
</html>