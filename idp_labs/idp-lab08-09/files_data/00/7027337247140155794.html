<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698831/%D9%84%D8%A7%D8%B1%DB%8C%D8%AC%D8%A7%D9%86%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A7%D8%B2-%D9%85%D8%B3%DB%8C%D8%B1-%D8%AA%D8%B1%D8%B3%DB%8C%D9%85-%D8%B4%D8%AF%D9%87-%D8%AA%D9%88%D8%B3%D8%B7-%D8%B1%D9%87%D8%A8%D8%B1%DB%8C-%D8%AA%D8%A8%D8%B9%DB%8C%D8%AA-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="لاریجانی: نمایندگان از مسیر ترسیم شده توسط رهبری تبعیت می‌کنند"/>
    <meta property="og:description" content=" رئیس مجلس شورای اسلامی ضمن تشکر از بیانات روز اخیر مقام معظم رهبری گفت: هدف آمریکا چیزی جز به هم‌ریختن امنیت کشور نیست. نمایندگان با همگرایی بیشتر مجالی برای آشفته‌سازی کشور توسط آمریکا و نوکران ضد انقلاب نخواهند داد."/>
  </head>
  <body>
    <article>
      <h1>لاریجانی: نمایندگان از مسیر ترسیم شده توسط رهبری تبعیت می‌کنند</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038052_870.jpg"/>
      </figure>
      <p> رئیس مجلس شورای اسلامی ضمن تشکر از بیانات روز اخیر مقام معظم رهبری گفت: هدف آمریکا چیزی جز به هم‌ریختن امنیت کشور نیست. نمایندگان با همگرایی بیشتر مجالی برای آشفته‌سازی کشور توسط آمریکا و نوکران ضد انقلاب نخواهند داد.</p>
      <p>به گزارش ایسنا، علی لاریجانی در جلسه علنی صبح امروز (دوشنبه) مجلس شورای اسلامی ضمن تشکر از بیانات روز اخیر مقام معظم رهبری گفت: رهبری با سخنان راهگشا و حکیمانه خود در روز گذشته مسیر اصلی حرکت مردم و مسئولان را در مورد حوادث چند روز اخیر روشن کردند که ضمن توجه جدی به شرایط کشور همه بخش‌های حکومت همت به حل مسائل مردم و رفع دغدغه‌های آنها داشته باشند مخصوصا در کنترل قیمت‌ها.</p>
      <p>رییس مجلس شورای اسلامی در ادامه‌ی سخنان خود با تاکید بر هماهنگی قوای کشور در شرایط فعلی اظهار کرد: توجه دادن مقام معظم رهبری به همگان در زمینه‌ی رفتار ظالمانه اغتشاش‌گران و آشوب‌طلبان و تاکید بر امنیت کشور و وفاق همه قوا دسیسه‌ای چند جانبه را بیش از گذشته آشکار می‌کند مخصوصا وقتی وزیر خارجه بی‌آبروی آمریکا با بی‌شرمی و فرصت‌طلبی احمقانه آشکارا از آتش زدن مردم حمایت کرده و آن را دفاع از مردم می‌خواند. وزیر امور خارجه آمریکا با این اقدام به خوبی رفتار دروغین و ریاکارانه خود را به ملت ایران نشان داد. هدف آمریکا نسبت به ایران چیزی جز بهم ریختن امنیت کشور و آتش زدن منافع ملت نیست.</p>
      <p>لاریجانی با اشاره به کنش نمایندگان در شرایط فعلی خطاب به مقام معظم رهبری گفت: نمایندگان مجلس شورای اسلامی پس از شنیدن بیانات عمیق حضرت عالی تبعیت از مسیر ترسیم شده را لازم دانسته و پیگیری دغدغه‌ها در زمینه‌ مشکلات اقتصادی را با جدیت دنبال خواهند کرد. نمایندگان همچنین با همگرایی بیشتر مجالی برای آشفته‌سازی کشور توسط آمریکا و نوکران منافق و ضد انقلاب نخواهند داد.</p>
      <p>به گزارش ایسنا وزیر امور خارجه آمریکا و سخنگوی وزارت خارجه این کشور در اظهارات مداخله جویانه درباره مسائل داخلی ایران و اعتراضات به افزایش نرخ بنزین در ایران روز گذشته موضع گیری کردند.</p>
    </article>
  </body>
</html>