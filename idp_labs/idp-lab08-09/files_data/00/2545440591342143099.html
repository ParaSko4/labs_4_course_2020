<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/hong-kongda-mahkeme-maske-yasagini-temel-yasaya-aykiri-buldu/1648304"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Hong Kong'da mahkeme maske yasağını Temel Yasa'ya aykırı buldu"/>
    <meta property="og:description" content="Şüphelilerin Çin'e iadesi yasa tasarısına karşı başlayan protestolarda, çatışma ve şiddet olayları artarken, hazirandan bu yana yaklaşık 4 bin protestocu gözaltına alındı."/>
  </head>
  <body>
    <article>
      <h1>Hong Kong'da mahkeme maske yasağını Temel Yasa'ya aykırı buldu</h1>
      <h2>Şüphelilerin Çin'e iadesi yasa tasarısına karşı başlayan protestolarda, çatışma ve şiddet olayları artarken, hazirandan bu yana yaklaşık 4 bin protestocu gözaltına alındı.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Ayşe Doğru,Tevfik Durul  </a></address>
      <h4>Ankara</h4>
      <p>Çin'in Hong Kong Özel İdari Bölgesi'nde Yüksek Mahkeme, yönetimin uygulamaya koyduğu "maske yasağının" kentin anayasası sayılan Temel Yasa'ya aykırı olduğuna karar verdi.</p>
      <p>Yüksek Mahkeme yargıçları Anderson Chow Ka-ming ve Godfrey Lam Wan-hon, biri eski 25 milletvekilinin mahkemeye taşıdığı maske yasağını içeren düzenlemenin Baş Yönetici'ye herhangi bir tehlike durumunda istediği yasakları koyma gücü verdiğini, bunun Temel Yasa'yla bağdaşmadığına hükmetti.</p>
      <p>Mahkeme ayrıca polislere kamusal alanda maskeleri çıkarttırma yetkisi veren düzenlemenin, güvenlik güçlerine bu yetkinin kullanılmasında sınır koymadığı ve orantısız olduğu kararına vardı.</p>
      <p>Yasağı ihlal ettiği gerekçesiyle bugün öğleden sonra iki kişinin mahkeme karşısına çıkması bekleniyordu.</p>
      <p>Baş Yönetici Carrie Lam, söz konusu düzenlemeyi sömürge döneminden kalma Acil Durum Yasası'na dayanarak 5 Ekim'de yürürlüğe sokmuştu. Ancak düzenleme mecliste görüşülmemişti.</p>
      <p>1922 tarihli Acil Durum Yasası'na dayalı bir düzenleme ilk defa mahkemeye taşınmış oldu.</p>
      <h3>Protestolarda şiddet dalgası</h3>
      <p>Hong Kong'da haziran ayında şüphelilerin Çin'e iadesi yasa tasarısına karşı başlayan demokrasi yanlısı protestolarda, son haftalarda protestocular ile polis arasındaki çatışma ve şiddet olayları arttı.</p>
      <p>Resmi verilere göre, kentte hazirandan bu yana yaklaşık 4 bin protestocu gözaltına alındı.</p>
      <related>
        <a href="https://www.aa.com.tr/tr/dunya/hong-kongda-mahkeme-maske-yasagini-temel-yasaya-aykiri-buldu/1648304"/>
        <a href="https://www.aa.com.tr/tr/dunya/hong-kongda-protestolar-yerini-temizlik-calismalarina-birakti/1647288"/>
        <a href="https://www.aa.com.tr/tr/dunya/cin-devlet-baskani-hong-kongun-en-acil-meselesi-siddeti-sonlandirmak/1645966"/>
        <a href="https://www.aa.com.tr/tr/dunya/hong-kongda-universitelerde-ve-kent-merkezinde-protestolar-suruyor-/1645198"/>
        <a href="https://www.aa.com.tr/tr/dunya/cin-irtibat-ofisi-hong-kongtaki-protestolara-daha-sert-mudahale-edilmesini-istedi/1644305"/>
        <a href="https://www.aa.com.tr/tr/dunya/cin-abd-ve-ingiltereyi-hong-kong-konusunda-iki-yuzlulukle-sucladi/1643038"/>
      </related>
    </article>
  </body>
</html>