<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698924/%D8%B3%D8%AE%D9%86%DA%AF%D9%88%DB%8C-%DA%A9%D9%85%DB%8C%D8%B3%DB%8C%D9%88%D9%86-%D9%82%D8%B6%D8%A7%DB%8C%DB%8C-%D9%85%D8%AC%D9%84%D8%B3-%D8%AD%D8%A8%D8%B3-%DB%8C%D8%A7-%D8%A8%D8%A7%D8%B2%D8%AF%D8%A7%D8%B4%D8%AA-%D9%85%D8%AD%DA%A9%D9%88%D9%85%D8%A7%D9%86-%D9%85%D8%A7%D9%84%DB%8C-%D9%85%D9%88%D8%B6%D9%88%D8%B9-%D8%AA%D8%A7%D8%AF%DB%8C%D9%87-%D9%85%D9%87%D8%B1%DB%8C%D9%87-%D9%85%D9%85%D9%86%D9%88%D8%B9-%D8%A7%D8%B3%D8%AA-%D9%85%D9%84%D8%A7%D8%A6%D8%AA-%D9%85%D8%A7%D9%84%DB%8C-%D8%B2%D9%88%D8%AC-%D8%A7%D8%AB%D8%A8%D8%A7%D8%AA-%D8%B4%D9%88%D8%AF-%D8%B2%D9%86%D8%AF%D8%A7%D9%86%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="سخنگوی کمیسیون قضایی مجلس: حبس یا بازداشت محکومان مالی موضوع تادیه مهریه ممنوع است/ ملائت مالی زوج اثبات شود زندانی می‌شود"/>
    <meta property="og:description" content="سخنگوی کمیسیون قضایی مجلس گفت: بر اساس مصوبه امروز کمیسیون حبس یا بازداشت محکومان مالی موضوع تادیه مهریه و جرائم غیرعمد ممنوع است مگر در صورت اثبات ملائت مالی محکوم علیه و امتناع وی از پرداخت محکوم به."/>
  </head>
  <body>
    <article>
      <h1>سخنگوی کمیسیون قضایی مجلس: حبس یا بازداشت محکومان مالی موضوع تادیه مهریه ممنوع است/ ملائت مالی زوج اثبات شود زندانی می‌شود</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038269_485.jpg"/>
      </figure>
      <p>سخنگوی کمیسیون قضایی مجلس گفت: بر اساس مصوبه امروز کمیسیون حبس یا بازداشت محکومان مالی موضوع تادیه مهریه و جرائم غیرعمد ممنوع است مگر در صورت اثبات ملائت مالی محکوم علیه و امتناع وی از پرداخت محکوم به.</p>
      <p>حسن نوروزی در گفت وگو با خانه ملت در تشریح دستور کار امروز ( دوشنبه، 27 آبان ماه ( کمیسیون قضایی و حقوقی مجلس شورای اسلامی با یادآوری بررسی جزئیات طرح الحاق سه تبصره به ماده ( 11 ) قانون محکومیت‌های مالی ( موضوع مهریه ) در نشست امروز با حضور معاون حقوقی قوه قضائیه، وزارت دادگستری و زندان‌های کشور، کارشناسان مرکز پژوهش‌ها و مرکز تحقیقات قم، رئیس سازمان دیه کشور و ثبت املاک و اسناد کشور، گفت: کلیات ماده واحده در نشست هفته گذشته تصویب شد و در نشست امروز 3 تبصره یعنی 2 تبصره به ماده 7 و یک تبصره به ماده 11 قانون محکومیت های مالی الحاق شد.</p>
      <p>سخنگوی کمیسیون قضایی و حقوقی مجلس شورای اسلامی افزود: بر اساس تبصره یک الحاقی به ماده 7 قانون محکومیت های مالی الحاق شد که بر اساس آن حبس یا بازداشت محکومان مالی موضوع تادیه مهریه و جرائم غیرعمد ممنوع است مگر در صورت اثبات ملائت مالی محکوم علیه طبق ضوابط این ماده و امتناع وی از پرداخت محکوم به.</p>
      <p>وی افزود: عدم امکان وصوق تمام یا قسمتی از مهریه به تشخیص دادگاه می تواند از از مصادیق تبصره ماده 1130 قانون مدنی باشد و در واقع طلاق برای بانوان آسان تر می شود.</p>
      <p>نماینده مردم بهارستان و رباط کریم در مجلس دهم ادامه داد: بر اساس تبصره 2 الحاقی به ماده 7 ماده 22 قانون حمایت خانواده مورخ 1391 لغو می شود.</p>
      <p>وی یادآور شد: همچنین طبق تبصره الحاقی به ماده 11 قانون محکومیت های مالی؛ در مورد افرادی که درحال حاضر در زندان هستند در موردی که دادگاه حکم به تقسیط مهریه کند و محکوم به هم به ماخذ سکه طلای باشد در صورتی که به دلیل نوسان شدید قیمت سکه در بازار به میزان 20 درصد باشد به صرف تقاضای محکوم علیه، حکم تقسیط مهریه، بدون نیاز به تشریفات رسیدگی به مدت دو سال به نسبتی که توسط رئیس قوه قضائیه در مورد اختلاف سکه قبل و بعد از نوسان، اعلام می‌شود تعدیل خواهد شد و این حکم مانع تقاضای تعدیل محکوم به از سوی طرفین طبق مقررات مزبور نخواهد بود.</p>
    </article>
  </body>
</html>