<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/gang-kiboli-z-kedzierzynakozla-wprowadzil-na-rynek-ponad-5-kg-narkotykow-sledztwem-objetych-bylo-49-osob/ar/c1-14587795?utm_source=facebook.com&amp;utm_medium=nto&amp;utm_campaign=kibole"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Gang kiboli z Kędzierzyna-Koźla wprowadził na rynek ponad 5 kg narkotyków. Śledztwem objętych było 49 osób"/>
    <meta property="og:description" content="Do Sądu Okręgowego w Opolu trafił akt oskarżenia, będący zwieńczeniem zakrojonego na szeroką skalę śledztwa w sprawie handlu narkotykami przez osoby związane z klubem piłkarskim z Kędzierzyna–Koźla."/>
  </head>
  <body>
    <article>
      <h1>Gang kiboli z Kędzierzyna-Koźla wprowadził na rynek ponad 5 kg narkotyków. Śledztwem objętych było 49 osób</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Sławomir Draguła</a></address>
      <p>
        <b>Do Sądu Okręgowego w Opolu trafił akt oskarżenia, będący zwieńczeniem zakrojonego na szeroką skalę śledztwa w sprawie handlu narkotykami przez osoby związane z klubem piłkarskim z Kędzierzyna–Koźla.</b>
      </p>
      <p>Z ustaleń funkcjonariuszy Centralnego Biura Śledczego Policji z Opola wynika, że proceder trwał co najmniej od kwietnia 2015 do maja 2016 roku.</p>
      <p>W tym czasie oskarżeni mieli wprowadzić na rynek prawie 4 kg marihuany, ponad 5 tysięcy tabletek ekstazy oraz pół kilograma amfetaminy. Czarnorynkowa wartość narkotyków wyniosła około 225 tys. złotych.</p>
      <blockquote>Mózgiem procederu był 28–letni Grzegorz D. z Kędzierzyna–Koźla, który razem z 31-letnim Przemysławem Z., kierował zorganizowaną grupą przestępczą, w skład której wchodziło jeszcze sześć osób w wieku od 25 do 33 lat - informuje prokurator Stanisław Bar z Prokuratury Okręgowej w Opolu.</blockquote>
      <p>Jak wynika z ustaleń śledztwa, Grzegorz D. cieszył się mianem głównego dostawcy narkotyków na terenie Kędzierzyna-Koźla. To on miał organizować transakcje narkotykowe, które finansował z własnej kieszeni.</p>
      <p>Natomiast posłuszeństwo wśród osób zaangażowanych w proceder było konsekwencją jego znaczącej pozycji w hierarchii kibicowskiej, zdobytej poprzez udział w organizowanych bójkach.</p>
      <p>Dystrybucję narkotyków 28-latek powierzył Przemysławowi Z, ale ich rozprowadzaniem zajmowały się także inne osoby.</p>
      <blockquote>Sprzedaż odbywała się m. in. w jednym z lokali, działających na terenie Kędzierzyna–Koźla. Część narkotyków przechowywana była w maszynie do prażenia kukurydzy - dodaje Stanisław Bar.</blockquote>
      <p>Podczas przeszukania mieszkań oskarżonych policjanci znaleźli kilkadziesiąt gramów marihuany i amfetaminy i zabezpieczyli ponad 24 tys. złotych oraz kilkaset euro.</p>
      <p>Z kolei u jednego oskarżonych – 29-letniego Filipa K. natrafili na uprawę konopi. Były tam 42 rośliny mogące dostarczyć około kilograma narkotyku, wartego na czarnym rynku 40 tys. złotych. W uprawę zaangażowany był jeszcze jeden z oskarżonych, 25-letni Michał W.</p>
      <p>Ale na tym nie koniec. Śledztwem objęto również rozbój, do którego doszło w listopadzie 2016 roku w jednym z salonów gier w Kędzierzynie–Koźlu.</p>
      <p>Okazało się, że Filip K. przegrał tam znaczną sumę pieniędzy i chcąc je odzyskać, pojechał do lokalu razem z Michałem D., Tomaszem L. i Szymonem K.-Sz. Tam mieli pobić pracownika salonu i ukraść dwa <a href="http://lubuskie.naszemiasto.pl/artykul/1005025,za-wlamanie-do-automatu-do-gier-sprawcy-grozi-do-10-lat,id,t.html#utm_medium=alz&amp;utm_source=polskatimes.pl&amp;utm_campaign=artykul">automaty do gier</a> o wartości 16 tys. złotych, w których było 8 tys. złotych w gotówce.</p>
      <p>W sumie aktem oskarżenia w sprawie handlu narkotykami, ich wytwarzania oraz rozboju zostało objętych ponad 20 osób. Za udział w zorganizowanej grupie przestępczej grozi im kara do 5 lat więzienia, a za jej kierowaniem do lat 10. Natomiast za przestępstwa narkotykowe i rozbój nawet do 12 lat pozbawienia wolności.</p>
    </article>
  </body>
</html>