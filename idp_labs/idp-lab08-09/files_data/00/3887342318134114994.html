<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238431-bozenik-uz-nie-je-tinedzer-bude-z-neho-slovensky-lewandowski"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Boženík už nie je tínedžer. Bude z neho slovenský Lewandowski?"/>
    <meta property="og:description" content="„Robogól“. Zdá sa, že táto prezývka po niekdajšom reprezentačnom kanonierovi Róbertovi Vittekovi najnovšie prischne jeho menovcovi Róbertovi Boženíkovi. Rodák z Terchovej oslavuje v pondelok 18. novembra okrúhle dvadsiate narodeniny. Len pred dvoma dňami strelil gól na pôde vicemajstrov sveta z Chorvátska."/>
  </head>
  <body>
    <article>
      <h1>Boženík už nie je tínedžer. Bude z neho slovenský Lewandowski?</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Tomáš Zagiba</a></address>
      <p>„Robogól“. Zdá sa, že táto prezývka po niekdajšom reprezentačnom kanonierovi Róbertovi Vittekovi najnovšie prischne jeho menovcovi Róbertovi Boženíkovi. Rodák z Terchovej oslavuje v pondelok 18. novembra okrúhle dvadsiate narodeniny. Len pred dvoma dňami strelil gól na pôde vicemajstrov sveta z Chorvátska.</p>
      <p>Odchovanec žilinskej akadémie pôsobí pod Dubňom už desať rokov. Cez juniorské výbery a B-tím sa postupne prepracoval až do prvoligového „áčka“. Debut v drese „šošonov“ si odbil 14. marca 2018 v pohárovom zápase v Borčiciach, kde na záverečných päť minút nahradil na trávniku Samuela Mráza. Následne sa v zostave prvého tímu predstavil až v úvodnom ligovom zápase novej sezóny 2018/2019. V domácom stretnutí proti Nitre strávil 28. júla 2018 na trávniku 73 minút a dokonca si otvoril strelecký účet. Práve v tomto zápase sa možno začala rodiť budúca hviezda slovenského futbalu.</p>
      <p>„Božo“ vletel do Fortuna ligy ako víchor. Strelecky sa presadil aj v zápase 3. kola proti Trenčínu i v nasledujúcom dueli proti Seredi. Na jeseň strelil vo Fortuna lige 10 gólov a niektorí už vtedy volali po jeho zaradení do národného tímu. Legendárnou zostane tlačová konferencia bývalého reprezentačného trénera Jána Kozáka, ktorý pri svojej „rozlúčke“ vtedy ešte len 18-ročného mladíka premenoval na „Rohožníka“. Legendárny kormidelník mal ale pravdu. Dobre stavaný, no stále mladý a neskúsený zakončovateľ ešte potreboval čas na to, aby sa etabloval medzi mužmi. Dlho mu to však netrvalo.</p>
      <figure>
        <img src="https://profutbal.sk/static/article/2019/11/5dd26bc406b4c/content/5dd26c560584a.jpg"/>
        <figcaption>Hviezda Róberta Boženíka vďaka výkonom v reprezentácii závratným tempom stúpa nahor (foto: TASR)</figcaption>
      </figure>
      <p>Po Kozákovom odstúpení sa funkcie pri národnom tíme ujal Pavel Hapal, ktorý sa rozhodol dať Boženíkovi šancu už 7. júna 2019 v prípravnom stretnutí proti Jordánsku, v ktorom po polčase nahradil na trávniku Šafranka. Ešte prekvapujúcejšie bolo jeho zaradenie do základnej zostavy o štyri dni neskôr vo víťaznom kvalifikačnom stretnutí v Azerbajdžane. Mladý objav Žiliny sa síce strelecky nepresadil, no za 70 minút výkonom presvedčil trénera o svojich kvalitách. A nielen jeho. Od leta málokto pochybuje, že by Boženík nemal miesto v reprezentácii, kde po odchode Adama Nemca vznikla na hrote ofenzívy obrovská diera.</p>
      <p>V prvej sezóne medzi mužmi nastrieľal Boženík 13 gólov vo Fortuna lige a latku si nastavil poriadne vysoko. Aj preto sa jeho tri zásahy v štrnástich zápasoch aktuálnej sezóny nejavia príliš zázračne. Za ten čas ale pridal ďalších päť štartov v slovenskej reprezentácii a góly do siete Maďarska, Paraguaja i Chorvátska. Jeho kredit stúpa. „Robogól“ dokáže premeniť ponúknutú príležitosť, no nie je vyslovene útočníkom stvoreným iba na góly. Je silný v napádaní, dokáže si ľahko nájsť vhodnú pozíciu na zakončenie, má dobrú strelu a napriek svojej výške (188 cm) je dosť pohyblivý, čo vyzdvihol i tréner Hapal. Navyše, vďaka svojim fyzickým parametrom nie je zlý ani v hre hlavou. Štýlom hry mierne pripomína poľskú superhviezdu Roberta Lewandowského. A čo je najdôležitejšie, Boženík je nesmierne inteligentný futbalista. Napriek čiastkovým úspecom nelieta v oblakoch, drží sa pri zemi a tvrdo na sebe pracuje. </p>
      <figure>
        <img src="https://profutbal.sk/static/article/2019/11/5dd26bc406b4c/content/5dd26cb6ba097.jpg"/>
        <figcaption>Vyrieši rodák z Terchovej dlhoročné problémy nášho národného tímu na hrote útoku? (foto: TASR)</figcaption>
      </figure>
      <p>Dobré výkony v národnom tíme určite zaujali viacero klubov z Európy. Možno už v zime sa rodák z Terchovej bude musieť rozhodovať, či zotrvať v Žiline, alebo odísť do zahraničia. Dnes oslavuje dvadsiate narodeniny a výstrahou by mu mohli byť unáhlené či nie práve najvydarenejšie prestupy hráčov ako Samuel Mráz či Dávid Hancko. Nech už si zvolí akúkoľvek možnosť, celé Slovensko mu bude fandiť a veriť, že v jeho osobe sa konečne našlo riešenie na hrot útoku, na ktorom našu futbalovú reprezentáciu dlhodobo tlačí topánka.</p>
    </article>
  </body>
</html>