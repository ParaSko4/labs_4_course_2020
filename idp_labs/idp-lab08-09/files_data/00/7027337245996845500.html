<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698875/%D8%A8%D8%B1%D8%A7%D8%AF%D8%B1%D8%A7%D9%86-%D8%B1%D9%88%D8%B3%D9%88-%D8%AE%D8%B7%D8%A7%D8%A8-%D8%A8%D9%87-%D8%A7%D8%B3%DA%A9%D9%88%D8%B1%D8%B3%DB%8C%D8%B2%DB%8C-%D9%87%DB%8C%DA%86%DA%A9%D8%B3-%D8%B5%D8%A7%D8%AD%D8%A8-%D8%B3%DB%8C%D9%86%D9%85%D8%A7-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="برادران «روسو» خطاب به اسکورسیزی: هیچکس صاحب سینما نیست"/>
    <meta property="og:description" content="برادران «روسو» که کارگردان پرفروش‌ترین فیلم تاریخ سینما هستند نسبت به صحبت‌های «مارتین اسکورسیزی» در انتقاد از سینمای ابرقهرمانی واکنش نشان دادند."/>
  </head>
  <body>
    <article>
      <h1>برادران «روسو» خطاب به اسکورسیزی: هیچکس صاحب سینما نیست</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038168_480.jpg"/>
      </figure>
      <p>برادران «روسو» که کارگردان پرفروش‌ترین فیلم تاریخ سینما هستند نسبت به صحبت‌های «مارتین اسکورسیزی» در انتقاد از سینمای ابرقهرمانی واکنش نشان دادند.</p>
      <p>به گزارش ایسنا به نقل از هالیوود ریپورتر، «جو روسو» و «آنتونی روسو» که با ساخت فیلم «انتقام جویان: آخر بازی» محصول کمپانی مارول رکورد پرفروش‌ترین فیلم تاریخ سینما را از «آواتار» گرفتند، سکوت خود را در قبال صحبت‌های «مارتین اسکورسیزی» شکستند که معتقد است فیلم‌های ابرقهرمانی سینما نیستند. </p>
      <p>«جو روسو» در این باره گفت: این به تعریف شما از سینما بستگی دارد و ما سینما را فیلمی تعریف می‌کنیم که افراد را برای به اشتراک گذاشتن یک تجربه احساسی گرد هم جمع می‌کند.  </p>
      <p>فروش فیلم «انتقام جویان: آخر بازی» در گیشه تنها نشانه‌ای از موفقیت مالی نیست بلکه نشان می‌دهد این فیلم تاثیری بی‌سابقه بر روی مخاطبان در سراسر جهان از لحاظ به اشتراک گذاشتن داستان و تجربه آن داشته است.</p>
      <p>«آنتونی روسو» نیز گفت: می‌توان به این قضیه از زاویه‌ای دیگر نیز نگاه کرد و آن این است که سینما متعلق به هیچ کس‌ نیست، ما صاحب سینما نیستم و شما نیز صاحب آن نیست و سینما متعلق به اسکورسیزی هم نیست.</p>
      <p>«مارتین اسکورسیزی» اولین بار در گفتگویی با مجله امپایر با انتقاد از دنیای سینمایی مارول و فیلم‌های ابرقهرمانی اظهار کرده بود: سینماها را فیلم‌های ابرقهرمانی تسخیر کرده‌اند و سالن‌های سینما به پارک‌های موضوعی (شهربازی) تبدیل شده‌اند. این فیلم‌ها در حال ساخت نوع دیگری از مخاطب است که فکر می‌کند سینما این است.  من این فیلم‌ها را تماشا نمی‌کنم. البته تلاش کردم اما این سینما نیست. صادقانه بگویم این فیلم‌ها هرچقدر هم خوب ساخته شوند و بازیگران در آن‌ها بهترین عملکرد خود را نیز داشته‌باشند، از نظر من شبیه به پارک‌های موضوعی هستند. این سینمای انسان‌ها نیست که در  آن برای رساندن و انتقال احساسات و عواطف و تجربه‌های روانشناختی با دیگر انسان‌ها تلاش می‌شود.</p>
      <p>سینماگران مهمی چون «فرانسیس فورد کاپولا» و «کن لوچ» نیز پس از آن، از اظهارات «اسکورسیزی» دفاع کردند. </p>
      <p> «کوین فایگی» رئیس کمپانی مارول نیز چند روز پیش اظهارت «مارتین اسکورسیزی» کارگردان بزرگ سینمای جهان درباره فیلم‌های ابرقهرمانی و تشبیه آن‌ها به شهر بازی را تاسف آور خواند و گفت: فکر می‌کنم من و هر فردی که در حال کار در این فیلم‌هاست عاشق سینما، فیلم و سینما رفتن و تماشای یک تجربه جمعی در سالن‌های مملو از جمعیت است. </p>
    </article>
  </body>
</html>