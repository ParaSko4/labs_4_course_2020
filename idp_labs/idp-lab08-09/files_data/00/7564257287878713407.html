<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/skandali/134696-u-zhitomir-pryamo-na-vulic-pobili-obkrali-kiyanina.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="У Житомирі прямо на вулиці побили і обікрали киянина"/>
    <meta property="og:description" content="Подія сталась увечері 16 листопада. У ході раптового вуличного конфлікту двоє нетверезих житомирян серйозно побили і обібрали киянина. На місці бійки винуватців затримали нацгвардійці і передали поліцейським Житомирського ВП ГУНП. Потерпілого унаслідок події чоловіка госпіталізовано. Триває досудове розслідування.Близько 21.30 до поліції надійшло повідомлення про бійку на одній з вулиць обласного центру. На місці події військовослужбовці Національної гвардії, залучені до охорони публічного порядку у Житомирі, затримали двох чоловіків у нетверезому стані, обґрунтовано підозрюваних у спричиненні травм третьому. Із серйозними тілесними ушкодженнями потерпілого «швидкою» було доставлено до медичного закладу, де госпіталізовано до реанімаційного відділення.На місці події працювала слідчо-оперативна група Житомирського ВП ГУНП, працівники якої з’ясували попередні обставини.– Як було встановлено, на вулиці між потерпілим 59-річним киянином і двома житомирянами, 1992 та 1988 р.н., виник раптовий конфлікт, під час якого…"/>
  </head>
  <body>
    <article>
      <h1>У Житомирі прямо на вулиці побили і обікрали киянина</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Подія сталась увечері 16 листопада. У ході раптового вуличного конфлікту двоє нетверезих житомирян серйозно побили і обібрали киянина. На місці бійки винуватців затримали нацгвардійці і передали поліцейським Житомирського ВП ГУНП. Потерпілого унаслідок події чоловіка госпіталізовано. Триває досудове розслідування.<br/><br/>Близько 21.30 до поліції надійшло повідомлення про бійку на одній з вулиць обласного центру. На місці події військовослужбовці Національної гвардії, залучені до охорони публічного порядку у Житомирі, затримали двох чоловіків у нетверезому стані, обґрунтовано підозрюваних у спричиненні травм третьому. Із серйозними тілесними ушкодженнями потерпілого «швидкою» було доставлено до медичного закладу, де госпіталізовано до реанімаційного відділення.<br/><br/>На місці події працювала слідчо-оперативна група Житомирського ВП ГУНП, працівники якої з’ясували попередні обставини.<br/><br/>– Як було встановлено, на вулиці між потерпілим 59-річним киянином і двома житомирянами, 1992 та 1988 р.н., виник раптовий конфлікт, під час якого останні побили старшого чоловіка і відібрали у нього особисті речі. Частину з них поліцейські вилучили під час поверхневого огляду. Обидва підозрюваних затримані у порядку ст. 208 (Затримання уповноваженою службовою особою) Кримінального процесуального кодексу України, - повідомив <b>начальник Житомирського ВП ГУНП Сергій Крошко</b>.<br/><br/>Відомості про вказану подію внесені до Єдиного реєстру досудових розслідувань за ч. 4 ст. 187 (Розбій) ККУ. Вирішується питання про обрання підозрюваним міри запобіжного заходу.<br/><br/>За чинним законодавством подібні протиправні дії караються позбавленням волі на строк від 8 до 15 років</p>
    </article>
  </body>
</html>