<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773900,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="עיריית רמת גן בוחנת: איסור על פעילות קורקינטים שיתופיים בעיר"/>
    <meta property="og:description" content="שלוש מפעילות קורקינט בעיר: בירד, ווינד ו-LIME. לדברי ראש העירייה, רמת גן סובלת ממחסור בשבילי אופניים - וגם ממטרד של קורקינטים הנעזבים ברחובות העיר. כרמל שאמה-הכהן עורך סקר בין התושבים כדי שיביעו דעתם בין השאר האם נכון להתנות השכרת קורקינט חשמלי במתן קסדת ראש יחד עם הקורקינט"/>
  </head>
  <body>
    <article>
      <h1>עיריית רמת גן בוחנת: איסור על פעילות קורקינטים שיתופיים בעיר</h1>
      <h2>שלוש מפעילות קורקינט בעיר: בירד, ווינד ו-LIME. לדברי ראש העירייה, רמת גן סובלת ממחסור בשבילי אופניים - וגם ממטרד של קורקינטים הנעזבים ברחובות העיר. כרמל שאמה-הכהן עורך סקר בין התושבים כדי שיביעו דעתם בין השאר האם נכון להתנות השכרת קורקינט חשמלי במתן קסדת ראש יחד עם הקורקינט</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">תומר הדר</a></address>
      <p>אחרי שבתל אביב הוחלט להטיל על מפעילי הקורקינט השיתופי להתקין מספרי זיהוי, וגם להכביד את האכיפה, ברמת גן בוחנים סילוק מלא של מפעילי הקורקינט השיתופי. כך עולה מדברי ראש עיריית רמת גן כרמל שאמה-הכהן.</p>
      <p>בכל הקשור בפעולת מפעילי הקורקינט השיתופי, רמת גן נחשבת למעין אוטונומיה. כיום, תל אביב, פתח תקווה, רמת גן וגבעתיים מאפשרות פעילות מפעילי קורקינט שיתופי, אך בעוד שבגבעתיים הוכרז על אימוץ כללי ההסדרה של עיריית תל אביב, רמת גן נמנעה עד כה מנקיטת עמדה כלשהי - וזאת למרות ששלוש מפעילות קורקינט -בירד, ווינד וגם LIME פועלות בשטחה.</p>
      <figure>
        <img src="https://images1.calcalist.co.il/PicServer3/2019/05/27/908715/12_l.jpg"/>
        <figcaption>קורקינט חשמלי בירד <br/>צילום: ינאי מנחם</figcaption>
      </figure>
      <p>רמת גן אינה מפרסמת את נתוני השימוש, אך לפי מפעילי הקורקינט היא נחשבת לעיר השנייה בישראל בהיקף השימוש בקורקינטים השיתופיים.</p>
      <p>לפי הודעת ראש העירייה שאמה-הכהן, בשבוע הבא תקיים העירייה דיון מיוחד בנושא הרכיבה על קורקינטים שיתופיים ברחובות העיר בשיתוף נציגי ארגוני בטיחות ונציגי</p>
      <p>מפעילי הקורקינט השיתופי. לדבריו, רמת גן סובלת ממחסור בשבילי אופניים - וגם ממטרד של קורקינטים הנעזבים ברחובות העיר ויוצרים מפגע (רמת גן לא הסדירה את נושא החניות לקורקינט-בניגוד לתל אביב).</p>
      <p> </p>
      <figure>
        <img src="https://images1.calcalist.co.il/PicServer3/2018/12/12/868836/00243326_l.jpg"/>
        <figcaption>כרמל שאמה-הכהן, ראש עיריית רמת גן</figcaption>
      </figure>
      <p>במסגרת זו פרסם שאמה-הכהן סקר לתושבי העיר ומבקש מהם: "האם נכון להתנות השכרת קורקינט חשמלי במתן קסדת ראש יחד עם הקורקינט ולהפסיק את הפעילות של החברות שלא יפעלו כך עד שימצאו פתרון טכנולוגי או תפעולי שיאפשר זאת (בפועל המשמעות היא סילוק כל החברות מהעיר) או לאפשר להם להמשיך לפעול תוך כדי שיתוף פעולה והפעלת לחץ למציאת פתרונות".</p>
      <p>רק השבוע פרסמה הלמ"ס, נתונים אודות נפגעים בתאונות החושפים כי עד סוף ספטמבר 2019 תועדו בישראל 391 נפגעי תאונות קורקינט חשמלי ביחס ל 154 בתקופה המקבילה אשתקד. מתוכם 27 נפצעו קשה לעומת 12 פצועים קשה בשנה שעברה.</p>
    </article>
  </body>
</html>