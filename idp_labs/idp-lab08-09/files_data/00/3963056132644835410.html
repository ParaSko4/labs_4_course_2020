<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/roma/news/atac_corse_bus_simioni_conti_bilancio-4869213.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Atac, Simioni: «I nostri bus fanno meno corse. Ma i conti sono ok»"/>
    <meta property="og:description" content="«Conti risanati e primo bilancio in positivo della storia di Atac», ma per i bus «dobbiamo migliorare», anche perché nel 2019 «non rispetteremo il traguardo dei..."/>
  </head>
  <body>
    <article>
      <h1>Atac, Simioni: «I nostri bus fanno meno corse. Ma i conti sono ok»</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Lorenzo De Cicco</a></address>
      <p>«Conti risanati e primo bilancio in positivo della storia di Atac», ma per i bus «dobbiamo migliorare», anche perché nel 2019 «non rispetteremo il traguardo dei km del piano di concordato». Paolo Simioni, presidente e dg dell’Atac, parla delle prossime sfide del colosso dei trasporti di Roma, ora che le finanze sono al riparo dal rischio crac – e sembrava una mission impossible... – ma sul fronte del servizio rimangono diverse zone d’ombra.</p>
      <p>Simioni, il bilancio 2018 di Atac è in attivo, risultato storico. Ma nella relazione allegata si parla di rischi per il concordato: dalle corse dei bus alla difficoltà di vendere gli immobili in disuso. Che pericoli vede?<br/>«Non vedo pericoli onestamente, il piano industriale mostra tutta la sua solidità, come testimoniano il risultato 2018 e i primi 9 mesi del 2019. E mi fa piacere che si cominci a riconoscere qualche risultato. Certo, serve un attento monitoraggio di alcune azioni: le corse dei bus e la vendita degli immobili hanno massima priorità».</p>
      <p>Il servizio è ancora in affanno: nel 2019 Atac dovrebbe agganciare l’obiettivo fissato dal concordato per le metro, per i bus invece non rispetterà il traguardo. È vero?<br/>«È vero, abbiamo scontato il ritardo della consegna dei bus ordinati con Consip e la vicenda del noleggio dei mezzi israeliani. Però mi faccia dire: al mio arrivo la metro viaggiava a circa l’85% di regolarità, oggi siamo al 99,5%. Per la superficie, dal secondo trimestre 2019 abbiamo invertito il calo dei km che si verificava da 10 anni, registrando un +4% e andrà meglio nel quarto trimestre. A fronte dei 1.270 bus che 2 anni fa uscivano dalle rimesse, oggi escono 1.470 vetture».</p>
      <p>Ancora in estate i numeri erano molto più bassi...<br/>«Con l’arrivo dei nuovi mezzi e l’effetto della ripresa delle manutenzioni la situazione è cambiata. Guardiamo al 2020 con fiducia. Il 2018 è stato l’anno del bilancio in attivo, il 2019 del raggiungimento degli obiettivi per la metro, il 2020 sarà l’anno del consolidamento dell’offerta dei bus».</p>
      <p>Come interverrete sull’assenteismo, piaga antica dell’Atac?<br/>«I diritti a disposizione dei dipendenti sono molti, dobbiamo migliorare la qualità del lavoro e di vita per ottenere più presenza. Le 400 assunzioni del 2019, e le altrettante per il 2020, vanno anche in tale direzione. Sugli abusi, però, massimo rigore: nel 2019 abbiamo stretto i controlli sui certificati, nel 2020 potenzieremo il servizio ispettivo. Il 3° trimestre mostra i primi frutti: le assenze sono scese dal 14,2% al 12,8%».</p>
      <p>Le scale mobili sono diventate un incubo. Perché ci vogliono mesi per riaprire una fermata della metro?<br/>«Prima di rispondere vorrei scusarmi con cittadini e turisti. A valle dell’incidente di Repubblica, dopo aver risolto il contratto con il manutentore e ottenuto il dissequestro degli impianti, abbiamo fatto intervenire Otis, uno dei più grandi operatori al mondo. Ma le attività sono complesse e richiedono tempi tecnici, in particolare quando si tratta di pezzi speciali da sostituire. Ogni scala richiede poi i tempi dei collaudi degli enti competenti. La sicurezza viene prima di tutto».</p>
      <p>Quando riapre la metro di Barberini, chiusa da 7 mesi?<br/>«Prima di Natale, in uscita: i lavori sulle prime quattro scale sono conclusi, aspettiamo il collaudo».</p>
      <p>Che tempi ci sono per vendere gli immobili in disuso?<br/>«I primi 5 saranno venduti già dal secondo trimestre 2020, entro il 2021 si completerà il programma. Per la massima trasparenza, abbiamo voluto che il processo avvenisse attraverso i liquidatori nominati dal Tribunale».</p>
      <p>L’età media dei bus Atac è alta. Nel 2019 sono arrivati, un po’ in ritardo, 227 bus. Quanti ne arriveranno l’anno prossimo?<br/>«Ci aspettiamo altri 250 mezzi per il 2020, per la svolta nel servizio. Il 2021 sarà l’anno degli ibridi: 100 bus acquistati con fondi propri di Atac, attraverso una gara che ha attratto i più grandi produttori internazionali. “Credibilità” è la parola che meglio descrive il grande risultato ottenuto».</p>
      <p>Torniamo ai conti. Anche il bilancio 2019 sarà in positivo?<br/>«Senz’altro, meglio rispetto al 2018. Continua l’incremento dei ricavi da mercato, i verificatori e le nuove tecnologie funzionano: i tornelli dove si paga con la carta di credito sono un passo avanti. I costi poi sono stabili, il servizio sta migliorando».</p>
      <p>Molti passeggeri sono sfiduciati per i continui disagi.<br/>«L’obiettivo infatti è recuperare il rapporto con il cittadino-cliente, che negli ultimi 10 anni ha subito l’inesorabile calo del servizio. Il percorso è lungo ma sono fiducioso; il numero di reclami dai passeggeri a ottobre è dimezzato rispetto al 2018».</p>
      <p>L’Atac ha appena iniziato a emettere i suoi “bond”, per ripagare parte del maxi-debito con i creditori. Che grado di affidabilità hanno?<br/>«Direi elevato, il piano è solido e questi strumenti sono stati giudicati credibili da tutti gli organi della procedura di concordato e votati a larghissima maggioranza dai creditori».</p>
      <p>È vero che Atac non gestirà più le ferrovie urbane di proprietà della Regione: Roma Lido, Roma Viterbo e Roma Giardinetti?<br/>«Sì, a partire da gennaio 2021, come stabilito dalla Regione».</p>
      <p>Lascerà Atac nel 2020? Già si è vociferato di un suo possibile incarico in un’azienda di Stato...<br/>«Tutte le mie energie sono riservate ad Atac, non ho tempo per pensare al mio futuro».<br/> </p>
      <footer>Ultimo aggiornamento: 18:41<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/roma/news/treni_roma_lido_ostia_pendolari_atac-4867267.html"/>
        <a href="https://www.ilmessaggero.it/video/cronaca/piove_autobus_atac_pioggia_roma_oggi_15_novembre_2019-4865228.html"/>
        <a href="https://www.ilmessaggero.it/roma/news/metro_a_maltemppo_numidio_quadrato_passeggeri_soccorsi_vigili-4864971.html"/>
        <a href="https://www.ilmessaggero.it/roma/news/roma_metro_scale_mobili_chiusura_repubblica_barberini_spagna-4858299.html"/>
      </related>
    </article>
  </body>
</html>