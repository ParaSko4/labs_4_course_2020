<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376960/butun-projeler-turkiyenin-uretmemesi-uzerine"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T00:30:00+00:00"/>
    <meta property="og:title" content="Bütün projeler Türkiye’nin üretmemesi üzerine"/>
    <meta property="og:description" content="Saadet Partisi Genel Başkan Yardımcısı Birol Aydın, partisinin Ankara Ayaş 6. Olağan Kongresi’ne katılarak, gündeme ilişkin önemli değerlendirmelerde bulundu. "/>
  </head>
  <body>
    <article>
      <h1>Bütün projeler Türkiye’nin üretmemesi üzerine</h1>
      <h2>Saadet Partisi Genel Başkan Yardımcısı Birol Aydın, partisinin Ankara Ayaş 6. Olağan Kongresi’ne katılarak, gündeme ilişkin önemli değerlendirmelerde bulundu. </h2>
      <address>
        <time datetime="2019-11-18T00:30:00+00:00">18 Nov 2019, 00:30</time>
      </address>
      <p>Her kesimin Saadet Partisi’ne güvendiğini dile getirerek konuşmasına başlayan Aydın, Saadet Partisi’nin özgül ağırlığının herkes tarafından bilindiğini ifade etti.</p>
      <h3>TÜRKİYE HERHANGİ BİR ÜLKE DEĞİLDİR</h3>
      <p>Ülkenin badireli bir süreçten geçtiğini ifade eden Aydın, “Türkiye 196 ülke içinde herhangi bir ülke değildir. Bu ülkelerin varlığı pek bir şey ifade etmiyor. Bugün dünya siyasetini belirleyen yaklaşık 7 ülke var. Diğer ülkeler dünya siyasetine ve düzenine etki etmiyor. Her gün 150 bin insan açlıktan ölüyor. 1 buçuk milyar insan su bulmakta zorluk çekiyor. Her gün tedavi edilen hastalıklardan binlerce kişi hayatını kaybediyor. İşte bu zulüm dünyasıdır. Bugün hâlâ en basit ihtiyacını karşılayamayan insanlar var. Öyleyse bu zulüm dünyasıdır” dedi.</p>
      <h3>ZULÜM DÜZENİNİ TÜRKİYE BİTİRİR</h3>
      <p>Bu zulüm düzenini bitirecek olan ülkenin Türkiye olduğunu ifade eden Aydın, “ Türkiye her zaman büyük hesapların yapıldığı ülkedir. Türkiye tüm insanlığın huzuru için çığır açacak ülkedir. Türkiye’nin ne zengin olmasını istiyorlar ne de fakir olmasını istiyorlar. Çünkü emperyalist ülkelerin istediği budur” diye konuştu.</p>
      <h3>BEYAZIT: ANKARA’NIN SORUNLARINI BİLİYORUZ</h3>
      <p>Kongrede konuşan Saadet Partisi Ankara İl Başkanı Fatih Beyazıt ise, partilerinin kısa bir süre önce gerçekleştirdikleri 7. Büyük Olağan Kongresi’nin iktidara yürüyüş kongresi olduğuna vurgu yaptı. İl ve ilçe teşkilatları olarak üzerlerine düşen her görevi yerine getireceklerini dile getiren Beyazıt, şunları kaydetti: “Ankara’da yaşanan sorunları biliyoruz. Neler yapılması gerektiğini söylüyoruz. Bunu sahada yaptığımız çalışmalarla icra ediyoruz.”</p>
      <h3>TOPLUMDA MÜTHİŞ BİR YORGUNLUK VAR</h3>
      <p>Bütün projelerin Türkiye’nin üretmemesi üzerine kurgulandığını söyleyen Aydın, şöyle devam etti: “Türkiye Cumhurbaşkanı neden ABD’ye gitmek zorunda kalıyor? Neden orada bazı ifadelere maruz kalıyor? Ülke olarak neyi tam kaybettiysek orada aramamız gerekiyor. Vatandaşlarımızın, işadamlarımızın, belediyelerimiz borcu ortadadır. Siyasetçiler, işadamları 6 ay sonra ne olacağını bilmiyor. Toplumda müthiş bir yorgunluk var. KHK’larla mağdur olan binlerce kişi var. Ülke ve millet olarak bu cendereden kurtulmamız gerekiyor. Saadet Partisi bugün içinde bulunduğumuz durumdan nasıl çıkılacağını biliyor.”</p>
      <h3>SAADET PARTİSİ OLARAK BÜTÜN İNSANLIĞIN HUZURU İÇİN ÇALIŞIYORUZ</h3>
      <p>Özgürlük ve adaletin önemine vurgu yaparak konuşmasını sürdüren Aydın, “Ülkede herkes neyin doğru ve yanlış olduğunu biliyor. Ama doğru yapmanın daha zor olduğunu da biliyor. Ülkede önemli meselelerinden bir tanesi de doğru yatırımdır. Doğru yatırım yapmamız gerekiyor. Bunu yapmak için de gerekli potansiyelimiz var. Ekonomide, sanayide, sanatta her alanda doğru yatırım yapmamız gerekiyor. Doğru üretimi yaptıktan sonra adil dağıtmamız gerekiyor.  Bu konuda gerekli adımları atarsak ülkemiz bu cendereden çıkar. Saadet Partisi olarak bütün insanlığın huzuru için çalıyoruz. Ülkemizde muhakkak bu iklim gelecektir” ifadelerini kullandı. </p>
      <p> </p>
    </article>
  </body>
</html>