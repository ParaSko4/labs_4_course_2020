<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698905/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86-%D8%AF%D8%B1-%D8%A2%D8%B1%D8%A7%D9%85%D8%B4-%D9%88-%D8%A7%D9%85%D9%86%DB%8C%D8%AA-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="استاندار: استان تهران در آرامش و امنیت است"/>
    <meta property="og:description" content="استاندار تهران با اشاره به امنیت و آرامش تهران گفت: استان تهران در آرامش و امنیت است و با تدبیر مقام معظم رهبری صف مردم از اخلالگران جدا شد."/>
  </head>
  <body>
    <article>
      <h1>استاندار: استان تهران در آرامش و امنیت است</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038222_469.jpg"/>
      </figure>
      <p>استاندار تهران با اشاره به امنیت و آرامش تهران گفت: استان تهران در آرامش و امنیت است و با تدبیر مقام معظم رهبری صف مردم از اخلالگران جدا شد.</p>
      <p>به گزارش ایسنا، انوشیروان محسنی بندپی در جلسه شورای برنامه ریزی و توسعه استان تهران در مورد طرح اصلاح قیمت بنزین اظهار داشت: مناسب سازی قیمت بنزین یک موضوع اقتصادی است که طبق برنامه ششم دولت مکلف شده در این زمینه اقدام کند که سران قوا این موضوع را بررسی و مطرح کردند.</p>
      <p>وی با اشاره به بررسی کارشناسانه این طرح عنوان کرد: خروجی این اقدام کارشناسانه طبق مصوبه سران قوا این موضوع بود که مقام معظم رهبری نیز به آن اشاره داشتند که مصوبه سران قوا لازم الاجرا است.</p>
      <p>استاندار تهران با بیان اینکه میزان مصرف بنزین در کشور ۹۵ تا ۱۰۳ میلیون لیتر است گفت: تصمیم گرفته شده تا منابع حاصل از افزایش قیمت بنزین به آحاد جامعه برگردد که در این زمینه ۵۷ تا ۶۰ میلیون نفر شناسایی شدند تا مبنایی برای اجرای عدالت باشد.<br/><br/>محسنی بندپی افزود: عده ای به بهانه اعتراض اقدام به آتش سوزی و تخریب اموال عمومی کردند و روز اول علیه دولت و روز دوم علیه نظام شعار می دادند که این عده از مردم نبودند بلکه اخلالگرانی بودند که از خارج کشور دستور می گرفتند که اقدام به موقع مقام معظم رهبری تاثیر زیادی در کنترل این موضوع داشت و سبب شد همه گروه های مردمی جهت مدیریت اوضاع به کمک نیروهای نظامی و انتظامی بیایند.<br/> <br/>وی تاکید کرد: در شهر تهران مسئله خاصی را شاهد نبودیم در شرق و جنوب شرق استان نیز مشکلی بروز نکرد فقط در شهرستان های غربی مشکلاتی به وجود آمد که از افراد بومی نبودند و اکنون اوضاع تحت کنترل است و به این افراد اخطارهای لازم داده شده که شهر را ترک کنند.<br/> <br/>استاندار تهران ادامه داد: نظم و آرامش در استان تهران برقرار است همچنین دولت با شفافیت و صراحت این طرح را اعلام کرده و نهادهای نظارتی نیز بر هزینه کرد افزایش قیمت بنزین نظارت می کنند تا منافع آن به آحاد جامعه برسد.<br/> <br/>محسنی بندپی تصریح کرد: سازمان صنعت، معدن و تجارت استان تهران و تعزیرات نظارت کنند تا افزایش قیمت کالاهای دیگر را نداشته باشیم و نظارت به درستی صورت گیرد.<br/> <br/>وی سپس به افزایش ۲۴ درصدی بودجه هزینه ای استان تهران اشاره کرد و گفت: بودجه هزینه ای استان تهران با افزایش ۲۴ درصدی سال آینده به ۹۶۲ میلیارد تومان می رسد که نقش مهمی در افزایش انگیزه و رونق تولید دارد.<br/> <br/>استاندار تهران همچنین در مورد ساماندهی شهرک های صنعتی خصوصی استان تهران خاطرنشان کرد: ظرف یک ماه آینده وضعیت بافت های صنعتی پس از بررسی در کارگروه زیربنایی در شورای برنامه ریزی و توسعه استان تعیین تکلیف می شود.</p>
    </article>
  </body>
</html>