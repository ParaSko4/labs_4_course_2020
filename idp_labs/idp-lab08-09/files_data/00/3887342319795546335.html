<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238439-hapal-avizuje-pred-zaverecnym-zapasom-zmeny-musime-vyhrat-a-dufat-v-stastie"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Hapal avizuje pred záverečným zápasom zmeny: Musíme vyhrať a dúfať v šťastie"/>
    <meta property="og:description" content="Rýchlo zahodiť sklamanie z Rijeky za hlavu, vyhrať nad Azerbajdžanom a veriť. Tréner slovenských futbalistov Pavel Hapal musí v zostave oproti duelu v Chorvátku (1:3) urobiť najmenej jednu zmenu po červenej karte Róberta Maka, naznačil však, že by nemusela byť jediná. Slováci už nemajú postup zo skupiny vo vlastných rukách. Po tretej kvalifikačnej prehre v Chorvátsku na to potrebuje SR bezpodmienečne zdolať Azerbajdžan (utorok 19. novembra, Trnava, 20.45 SEČ) a spoliehať sa na remízu z duelu Wales - Maďarsko v Cardiffe."/>
  </head>
  <body>
    <article>
      <h1>Hapal avizuje pred záverečným zápasom zmeny: Musíme vyhrať a dúfať v šťastie</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">TASR</a></address>
      <p>Rýchlo zahodiť sklamanie z Rijeky za hlavu, vyhrať nad Azerbajdžanom a veriť. Tréner slovenských futbalistov Pavel Hapal musí v zostave oproti duelu v Chorvátku (1:3) urobiť najmenej jednu zmenu po červenej karte Róberta Maka, naznačil však, že by nemusela byť jediná. Slováci už nemajú postup zo skupiny vo vlastných rukách. Po tretej kvalifikačnej prehre v Chorvátsku na to potrebuje SR bezpodmienečne zdolať Azerbajdžan (utorok 19. novembra, Trnava, 20.45 SEČ) a spoliehať sa na remízu z duelu Wales - Maďarsko v Cardiffe.</p>
      <p>Aj kapitán reprezentácie Marek Hamšík na pondelňajšej predzápasovej tlačovke v Šamoríne uviedol, že sa treba sústrediť najmä na Azerbajdžan. A dať hlavy hore, resp. na predchádzajúce sklamania zabudnúť: <i>"Času bolo málo. Deň po zápase sme ľahko vyklusali a dali dobrú regeneráciu. Dnes už len treba dobre odtrénovať. V kabíne bolo po zápase v Rijeke cítiť sklamanie. Dopadlo to tak, ako to dopadlo. Ale už včera aj dnes sme si niečo povedali, potrebujeme vyhrať a tak sme nastavení v hlavách."</i></p>
      <p>Slováci v júni vyhrali v Baku vysoko 5:1, teraz ale podľa Hamšíka ide o iný zápas.<i> "Azerbajdžan nebude ľahký súper, potrápili každého v kvalifikácii. Myslím, že sem prišli defenzívne naladení. Je na nás, aby sme to čo najrýchlejšie zlomili, s pribúdajúcimi minútami by to mohlo byť ťažšie a ťažšie. Bolo by dobré, aby sme čo najskôr strelili gól. Tam sme vysoko zvíťazili, teraz to ale bude iný zápas," </i>povedal kapitán a na otázku, či bude výber sledovať súbežne hraný zápas v Cardiffe odvetil:<i> "My sa musíme koncentrovať na ihrisku na nás, možno na lavičke to bude niekto sledovať. My chceme vyhrať a rozlúčiť sa s kvalifikáciou víťazne. A dúfam, že sa k nám prikloní šťastie."</i></p>
      <figure>
        <img src="https://profutbal.sk/static/article/2019/11/5dd2c2ab20e74/content/5dd2c3dea7635.jpg"/>
        <figcaption>Kapitán slovenskej reprezentácie Marek Hamšík (foto: TASR)</figcaption>
      </figure>
      <p>Hapal musel uvoľniť z výberu brankára Dominika Greifa zo Slovana Bratislava pre problémy s ramenom, nahradil ho Dominik Holec zo Žiliny. V zostave bude absentovať pre trest Mak, inak je mužstvo zdravotne v poriadku: <i>"Hráči neavizujú nič, takže budeme všetci pripravení. Možno ešte dnes máme sklamanie v hlavách, ale už sa musíme koncentrovať na najbližšieho súpera. Musíme to zvládnuť a dúfať v šťastie,"</i> povedal český kouč, ktorý má v hlave už pomerne jasno, akých hráčov od začiatku pošle na trávnik ŠAM: <i>"Máme pripravenú minimálne jednu zmenu. Post za post, to je jasné. Počkáme si ešte, ako hráči zareagujú na únavu. Možno ale bude ešte jedna zmena,"</i> naznačil <b>Hapal</b>. Na otázku, či aj on bude sledovať duel v Cardiffe, odpovedal jednoznačne:<i> "Ja sa musím koncentrovať na hráčov na ihrisku a na náš zápas. Ale určíme, kto to bude sledovať."</i></p>
      <p>Tréner "sokolov" nestráca vieru, že remíza vo Walese môže byť reálna. <i>"Stále verím, aj hráči. V samotnom zápase Wales - Maďarsko je reálne, že sa skončí remízou. Aj pre nich to bude zložité. My to ale neovplyvníme a tak musíme veriť. Základ je zajtra vyhrať," </i>uzavrel.</p>
    </article>
  </body>
</html>