<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/irizar-ie-bus-novy-elektrobus-prejde-na-jedno-nabitie-az-250-kilometrov/"/>
    <meta property="og:site_name" content="TECHBOX"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Irizar ie bus – nový elektrobus prejde na jedno nabitie až 250 kilometrov"/>
    <meta property="og:description" content="Španielska spoločnosť Irizar predstavila novú generáciu elektrického autobusu Irizar ie bus vo viacerých dĺžkových verziách. Na jedno nabitie prejde 250 km."/>
  </head>
  <body>
    <article>
      <h1>Irizar ie bus – nový elektrobus prejde na jedno nabitie až 250 kilometrov</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Stanislav Vinc</a></address>
      <p>
        <b>Španielska spoločnosť Irizar predstavila novú generáciu elektrického autobusu Irizar ie bus vo viacerých dĺžkových verziách. Na jedno nabitie prejde zhruba 250 kilometrov.</b>
      </p>
      <p>Spoločnosť <a href="https://www.irizar.com/en/">Irizar</a>, ktorej autobusy vyrobené v spolupráci so spoločnosťou Scania môžeme vidieť aj na našich cestách, vyrába plne elektrické autobusy už od roku 2014. Od tej doby prebehli v oblasti elektromobility obrovské pokroky, vďaka ktorým dnes môže Irizar predstaviť technicky pokročilejšie elektrobusy.</p>
      <p>Nová generácia disponuje novými batériovými modulmi, ktoré samozrejme primárne zabezpečujú dlhší dojazd autobusu. Autobus bude dostupný v 10, 12, 15 a 18-metrovej verzii, pričom 12-metrová verzia s 350-kWh batériou má poskytnúť v štandardnom počasí dojazd na úrovni 250 kilometrov.</p>
      <related>
        <a href="https://techbox.dennikn.sk/nafta-je-mrtva-vodik-zmrazeny-honda-sa-zameria-na-elektromobily/"/>
      </related>
      <p>Irizar ie bus by mal inými slovami podľa spoločnosti vydržať v prevádzke zhruba 17 hodín. Toto číslo sa však môže výrazne meniť v závislosti od toho, na akej trase je autobus nasadený. Pozitívom je, že autobus je možné nabíjať výkonom 50 až 600 kW, pričom pri pomerne nízkom výkone 100 kW sa autobus nabije už za 3 hodiny.</p>
      <p>Vďaka novému batériovému modulu je autobus o niečo ľahší a vo svojom interiéri pojme viac cestujúcich. Zmenil sa samozrejme aj vnútorný a vonkajší dizajn, ktorého súčasťou sa stali väčšie okná, nové osvetlenie alebo aj miesto na obrazovky nad dverami. Autobus okrem toho spĺňa aj nové bezpečnostné regulácie o stabilite, ochrane proti požiaru a varovných systémov.</p>
      <p>Spoločnosť Irizar bližšie nešpecifikuje, kedy sa má elektrický autobus dostať na trh. Predpokladáme však, že v najbližších mesiacoch bude spoločnosť dostávať prvé objednávky, ktoré splní v priebehu budúceho roka. Záujem o elektrické autobusy totiž celosvetovo rastie aj vďaka technologickému pokroku, ktorý ich umožňuje nasadzovať na čoraz dlhších a logisticky náročnejších trasách.</p>
      <footer>
        <b>Zdroj: </b>
        <a href="https://www.irizar.com/en/la-nueva-generacion-del-irizar-ie-bus-el-autobus-cero-emisiones-llega-al-mercado-incorporando-las-ultimas-innovaciones-tecnologicas-y-de-diseno/">Irizar</a>
      </footer>
    </article>
  </body>
</html>