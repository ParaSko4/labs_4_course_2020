<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773887,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="אין רכבת? אין בנייה"/>
    <meta property="og:description" content="זה לא הגיוני שימלאו את העיר בתושבים אבל יתקעו אותם בלי גישה לרכבת. עיריית ראשון לציון צודקת בבחירה שלה לאיים ולהפעיל לחץ. המציאות מלמדת שרק ככה משיגים תוצאות במדינה ללא ממשלה וללא משילות"/>
  </head>
  <body>
    <article>
      <h1>אין רכבת? אין בנייה</h1>
      <h2>זה לא הגיוני שימלאו את העיר בתושבים אבל יתקעו אותם בלי גישה לרכבת. עיריית ראשון לציון צודקת בבחירה שלה לאיים ולהפעיל לחץ. המציאות מלמדת שרק ככה משיגים תוצאות במדינה ללא ממשלה וללא משילות</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">ליאור גוטמן</a></address>
      <p>בפברואר האחרון התיישבו ראש עיריית ראשון לציון רז קיסטנליך ושר התחבורה דאז ישראל כץ לישיבת עבודה. בסיומה, כך לפי סיכום שהגיע לידי כלכליסט, הוכרזו מספר יעדים, כשאחד מהם הוא הפעלתה המחודשת של תחנת הרכבת "הראשונים" עד לסוף 2019. למי ששכח מדובר בתחנת רכבת ששרתה את התושבים עד שהיא נסגרה כדי שיוכלו לקחת את הציוד שלה להפעלת קו הרכבת החצי חשמלי לירושלים. לרכבת, כך התברר בדיעבד, היה חסר ציוד, וקו ראשונים היה זה שרשם את הביקוש הכי נמוך, אז השביתו אותו במעמד צד אחד.</p>
      <p>והנה 2019 תסתיים חודש הבא, והפעלת תחנת ראשונים לא נראית באופק. מצד אחד יש קו שעבר 15 שנה מבלי שהפריע לאף אחד במשרד התחבורה. מצד שני יש אכלוס מהיר לאורך כל תחומי ראשון לציון, אבל הממשלה גם מבטלת קווי תחבורה ציבורית, גם מבטיחה לפתוח אותם מבלי שיש לכך עדויות בשטח, וגם מעמיסה עוד משפחות שלמות על תשתיות הנסיעה של ראשון לציון מבלי שיש להן מענה תחבורתי.</p>
      <figure>
        <img src="https://images1.calcalist.co.il/PicServer3/2018/10/22/854275/untitled_l.jpg"/>
        <figcaption>רכבת ישראל</figcaption>
      </figure>
      <p>אז לעיריית ראשון לציון נמאס, והיא עתרה לביהמ"ש כנגד משרד התחבורה כדי שמישהו אולי יסביר לה את הסתירה הזו, ועיון במסמכים שהוגשו לביהמ"ש מעלה שעיריית ראשל"צ הניפה בעתירתה פטיש מאוד גדול. "הסכמת העירייה והתחייבותה בהסכם הגג לאפשר ולקדם הקמתן של אלפי יחידות דיור נסמכו בין היתר על פתרונות תחבורה נאותים של הסעת המונים". השורה התחתונה: העירייה מאיימת שהיא "לא תתן את ידה להמשך בינוי ואכלוס מאיסיבי של מזרח העיר כל עוד לא תחודש פעולת הקו".</p>
      <p>השורה התחתונה: עיריית ראשון לציון צודקת פעמיים. פעם אחת בבקשה שלה שיפתחו את תחנת הרכבת מחדש, כי זה לא הגיוני שימלאו את העיר בתושבים אבל יתקעו אותם בכבישים ובמכוניות שעות בבוקר ושעות בערב. פעם שניה בכורח שלה לאיים ולהפעיל לחץ, כי המציאות מלמדת שרק ככה משיגים תוצאות במדינה ללא ממשלה וללא משילות.</p>
    </article>
  </body>
</html>