<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773989,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="&quot;מכירת ביטוח ע&quot;י הבנקים וחברות האשראי היא מגה אסון. לא נאפשר אותה&quot;"/>
    <meta property="og:description" content="בכנס באילת תקף נשיא לשכת סוכני הביטוח ליאור רוזנפלד, את שיווק הביטוחים הישירים על ידי חברות הביטוח ודרש מרשות שוק ההון להילחם בשיווק הביטוחים על ידי מוקדני חברות הביטוח"/>
  </head>
  <body>
    <article>
      <h1>"מכירת ביטוח ע"י הבנקים וחברות האשראי היא מגה אסון. לא נאפשר אותה"</h1>
      <h2>בכנס באילת תקף נשיא לשכת סוכני הביטוח ליאור רוזנפלד, את שיווק הביטוחים הישירים על ידי חברות הביטוח ודרש מרשות שוק ההון להילחם בשיווק הביטוחים על ידי מוקדני חברות הביטוח</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">רחלי בינדמן</a></address>
      <p>נשיא לשכת סוכני הביטוח ליאור רוזנפלד, דיבר היום (ב') בכנס השנתי של לשכת סוכני הביטוח באילת <a href="https://www.calcalist.co.il/money/articles/0,7340,L-3773630,00.html">ותקף את שיווק הביטוחים הישירים </a>על ידי חברות הביטוח ודרש <a href="https://www.calcalist.co.il/money/articles/0,7340,L-3773440,00.htmlhttps://www.calcalist.co.il/money/articles/0,7340,L-3773440,00.html">מרשות שוק ההון להילחם בשיווק הביטוחים </a>על ידי מוקדני חברות הביטוח.</p>
      <p>רוזנפלד אמר כי "לדאבוני הרב, יש שמעדיפים את נושא הרווחים והאינטרסים האישיים על חשבון הציבור ומייצרים מהלכים עוקפי סוכנים, מחלקות של ישירים, אשר לפני הכל מורידות את ענף הביטוח לליגה נמוכה יותר שבה משחקים גם מוקדנים המקשקשים עצמם לדעת, במסרים שבינם לבין מקצועיות המרחק הוא שמים וארץ".</p>
      <figure>
        <img src="https://images1.calcalist.co.il/PicServer3/2017/11/23/773901/20_l.jpg"/>
        <figcaption>נשיא לשכת סוכני הביטוח ליאור רוזנפלד</figcaption>
      </figure>
      <p>"אותם מוקדנים שמבטיחים הבטחות שווא כיוון שכל ההכשרה שלהם מתמקדת בקורס מכירות קצר,גם של מוצרים כפולים ומשולשים, מרובעים ומחומשים, העיקר למכור ואז להעלם! למכור ואז לטוס! ואילו אנחנו, לא נעלמים לשום מקום, אנו משרתים את הציבור בישראל עשרות שנים בליווי צמוד, בהכוונה, בייעוץ ובמלחמה יומיומית כדי שיקבלו את המגיע להם, כי זהו תפקידנו".</p>
      <p>רוזנפלד הוסיף כי "אנחנו מוצפים בכל יום בהקלטות של שיחות מוקדנים בחברות הביטוח מה שאנחנו שומעים בהן, באותן קלטות, צריך להדאיג כל אזרח בישראל, את ציבור המחוקקים ואת הממונה על שוק ההון".</p>
      <h3>הרעה החולה - מוקדנים</h3>
      <p>רוזנפלד פנה לרו״ח מתניה אנגלמן, מבקר המדינה הנכנס שנכח בכנס "תעזור לאזרחי המדינה לעשות לזה סוף. בוא תעצור את התופעה המסוכנת הזו. אני יודע בוודאות שתופעה זו מדירה שינה גם מעיניי חברי ד"ר משה ברקת, אז הגיע הזמן למגר את הרעה החולה הזו שנקראת – מוקדנים. יושבים כאן באולם גם מנהלי חברות שמיישמות הלכה למעשה עבודה רק עם סוכני ביטוח ואחרות שהבטיחו ,קיימו וצמצמו את המכירה הישירה".</p>
      <p>רוזנפלד הוסיף "לפני חודשים אחדים חדל גם הקמפיין של ביטוח ישיר "קמפיין שוקה" לפגוע בסוכנים ובהחלט ניתן לומר כי חזרנו לשלוט בשיח הציבורי . וכעת אני קורא לך שני כהן, זה בדיוק הזמן לחבור לדידי". עוד התייחס רוזנפלד לכוח הפוליטי של הלשכה: "באמתחתנו לובי פוליטי איתן ומגוון של חברי כנסת, מקבלי החלטות ומובילי דעה שניצבים לימיננו, כל זאת רק מסיבה אחת - הם יודעים שאנו שליחי הציבור של אזרחי ישראל".</p>
      <figure>
        <img src="https://images1.calcalist.co.il/PicServer3/2019/11/05/945435/1L.jpg"/>
        <figcaption>מיכל הלפרין הממונה על רשות ההגבלים <br/>צילום: דנה קופל</figcaption>
      </figure>
      <h3>משבר סיעודי קשה</h3>
      <p>רוזנפלד גם התייחס לביטול ביטוחי הסיעוד הפרטיים "אנחנו נמצאים היום תחת משבר סיעודי קשה שבו הציבור מופקר ונטול אפשרות לבטח את עצמו, הסיבות למשבר ידועות וכולנו רוצים לראות יצרנים וענף ביטוח יציב, מגובה כלכלית וגם מרוויח,ל רבות העובדה שגם אנחנו רוצים לראות גרעיני שליטה יציבים בחברות אך מכאן ועד מחיקת מוצר מהיום למחר ללא מתן אפשרות לשוק להיערך לפעולה שגם לוותה בשתיקה רועמת ולא בפעם הראשונה המרחק הוא רב.</p>
      <p>"אדוני מבקר המדינה על שולחנך מונחת פנייתי בנושא הזה ואני משוכנע שגם בעיניך כמו בעיני האדם הסביר לא ייתכן מצב כזה, בהפרשים של יום, של שעות, בהן מחליטות כל החברות להשמיד מוצר ולעצור את שיווקו לציבור, תמוה? מוזר? ואף אלד לא נותן הסברים".</p>
      <figure>
        <img src="https://images1.calcalist.co.il/PicServer3/2018/12/31/873471/1NL.jpg"/>
        <figcaption>משה ברקת, הממונה על שוק ההון <br/>צילום: עמית שעל</figcaption>
      </figure>
      <p>רוזנפלד התייחס לתחרות המאיימת על הסוכנים מצד הבנקים וחברות הביטוח ואמר כי "ענף הביטוח נמצא בצומת דרכים מהותית בה הבנקים וחברות כרטיסי האשראי מבקשים להיכנס לתחום הביטוח ולחזק רעה חולה ידועה והיא הריכוזיות. אנחנו השמענו את קולנו מעל לכל במה, אנחנו נלחם בזאת בכל הכלים העומדים לרשותנו, האם גם במאבק זה אנו נהיה השכפ"ץ היחיד שמגן על הציבור?!</p>
      <p>"כניסת חברות האשראי תפגע גם בכם, תתעוררו רבותיי לפני שיהיה מאוחר מדי. ריכוזיות היא סכנה למשק ולכלכלה, ריכוזיות היא אסון למדינה, מכירת ביטוח ע"י הבנקים ושלוחיהם היא מגה אסון. אנו מצפים לשמוע את קולכם ובדציבלים גבוהים, אחרת נתעורר למציאות בה ענף הביטוח יוצא מגבולות הגזרה המקצועיים שלו והמפסידים הם הציבור".</p>
    </article>
  </body>
</html>