<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773897,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="שיפור של 12% ברווחי ריט 1 - ושדרוג נוסף של התחזית השנתית"/>
    <meta property="og:description" content="הקרן רשמה ברבעון FFO של 66 מיליון שקל, לעומת 59 מיליון שקל ברבעון המקביל – הרחבת מצבת הנכסים דחפה ב-16% את ה-NOI ל-91 מיליון שקל; המנכ&quot;ל שמואל סייד: &quot;סביבת הריבית הנמוכה, שצפויה להימשך, מייצרת הפרש חיובי משמעותי בין התשואה לעלויות המימון&quot;"/>
  </head>
  <body>
    <article>
      <h1>שיפור של 12% ברווחי ריט 1 - ושדרוג נוסף של התחזית השנתית</h1>
      <h2>הקרן רשמה ברבעון FFO של 66 מיליון שקל, לעומת 59 מיליון שקל ברבעון המקביל – הרחבת מצבת הנכסים דחפה ב-16% את ה-NOI ל-91 מיליון שקל; המנכ"ל שמואל סייד: "סביבת הריבית הנמוכה, שצפויה להימשך, מייצרת הפרש חיובי משמעותי בין התשואה לעלויות המימון"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">אורי גלאור</a></address>
      <p><a href="https://www.calcalist.co.il/stocks/home/0,7340,L-3959-1098920,00.html?quote=%D7%A8%D7%99%D7%98%201">ריט 1</a>מסיימת את הרבעון השלישי עם שיפור בשורת הרווח וההכנסות ומשדרגת תחזית לשנה כולה. קרן הריט הגדולה בישראל - המנוהלת על ידי המנכ"ל שמואל סייד והיו"ר דרור גד – רשמה בחודשים יולי-ספטמבר עלייה של 16% ב-NOI ל-90.9 מיליון שקל, בהשוואה ל-78.3 מיליון שקל ברבעון המקביל (ו-85 מיליון שקל ברבעון הקודם).</p>
      <p>השיפור בהכנסות מיוחס בעיקר להרחבת מצבת הנכסים וכתוצאה מהגעה להנבה מלאה בנכס ברחוב המנופים בהרצליה פיתוח. ה-NOI מנכסים זהים צמח ב-1%.</p>
      <p>בשורת הרווח המתואם, ה-FFO הריאלי, נרשמה עלייה של 12%, ל-66 מיליון שקל, בהשוואה ל-58.8 מיליון שקל ברבעון המקביל (ו-63 מיליון שקל ברבעון השני).</p>
      <p>שיעור התשואה המשוקלל הנגזר מהנדל"ן להשקעה (Cap Rate) עמד בסוף הרבעון על 7.22%. נכון לסוף הרבעון השלישי כוללים נכסי החברה 44 נכסים מניבים בשימושי משרדים, מסחר, תעשייה, לוגיסטיקה, בתי חולים סיעודיים וחניונים, בשטח כולל של כ- 547 אלף מ"ר. שיעור התפוסה בנכסי החברה עמד על כ-97.2%.</p>
      <p>החברה עדכנה כלפי מעלה את התחזית לשנה כולה (בהמשך להעלאה קודמת), בעיקר בזכות השלמת רכישת 'מגדל היובל'. על פי התחזיות המעודכנות של, אומדן ה-NOI בסיכום 2019 עומד עתה על 342-340 מיליון שקל, מול התחזית הקודמת מאוגוסט האחרון, שעמדה בטווח של 337-333 מיליון שקל (ואומדן מקורי מוקדם יותר של 306-302 מיליון שקל).</p>
      <p>תחזית ה-FFO הועלתה ל-249-247 מיליון שקל, בהשוואה לתחזית של 243-239 מיליון שקל מאוגוסט (ואומדן מקורי מוקדם יותר של 229-226 מיליון שקל). הדיבידנד השנתי הצפוי בגין 2019 עומד על כ-121 מיליון שקל.</p>
      <p>שמואל סייד, מנכ"ל ריט 1, ציין עם פרסום הדוחות: "אנחנו פועלים בסביבה כלכלית של ריבית נמוכה, שלפי ההערכות בשוק צפויה להימשך גם בשנים הקרובות, וכתוצאה מכך קיים הפרש חיובי משמעותי בין תשואת הנכסים לעלויות המימון של החברה".</p>
      <figure>
        <img src="http://www.calcalist.co.il/PicServer2/20122005/307351/IMG_7215374349_L.jpg"/>
      </figure>
      <p>שמואל סייד מנכ"ל ריט 1 צילום: אוראל כהן</p>
    </article>
  </body>
</html>