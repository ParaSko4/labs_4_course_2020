<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773880,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="הביטוח הלאומי הפחית את הטרטורים: ירידה בשיעור החקירות לתובעים קצבה"/>
    <meta property="og:description" content="שיעור החקירות בביטוח הלאומי ירד בחצי בעשור האחרון, מ־4% ל־2%, אחרי ביקורת שמתחו בתי משפט על שיטות החקירה הפוגעות בזכויות הנחקרים. בביטוח הלאומי מסבירים את השינוי בשיפור ביכולות המחשוב ובהקלה בתנאים לקצבאות"/>
  </head>
  <body>
    <article>
      <h1>הביטוח הלאומי הפחית את הטרטורים: ירידה בשיעור החקירות לתובעים קצבה</h1>
      <h2>שיעור החקירות בביטוח הלאומי ירד בחצי בעשור האחרון, מ־4% ל־2%, אחרי ביקורת שמתחו בתי משפט על שיטות החקירה הפוגעות בזכויות הנחקרים. בביטוח הלאומי מסבירים את השינוי בשיפור ביכולות המחשוב ובהקלה בתנאים לקצבאות</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שחר אילן</a></address>
      <p>שיעור החקירות שמבצע הביטוח הלאומי ירד בעשור האחרון בחצי. אם ב־2010 העביר הביטוח הלאומי לחקירות 4% מהתביעות לגמלאות, הרי שבחודשים האחרונים הוא העביר כ־2% בלבד ובספטמבר אף היתה ירידה ל־1.7%. בביטוח הלאומי מסבירים את הירידה בשיפור ביכולות המחשוב ובהקלות בתנאים לקבלת הקצבאות.</p>
      <p>מחלקות הביטוח הלאומי מעבירות מקרים לחקירות כאשר הפקיד הרלבנטי חושד במידע שקיבל לצורך אישור הקצבה. באגף החקירות פועלים 140 חוקרים שמטרתם לפי אתר הביטוח הלאומי "לאתר ולחשוף חשד למעשי מרמה תוף הצגת נתונים כוזבים".</p>
      <p>עם זאת, שיטות החקירה של הביטוח הלאומי גררו במהלך השנים ביקורת רבה על פגיעה בזכויות הנחקרים, בין היתר מצד בתי המשפט. מסמך של אגף החקירות עצמו גילה ב־2016 שמשרדי החקירות ששכר הביטוח הלאומי נהגו בין היתר לתשאל קטינים ללא נוכחות מבוגר תוך שימוש באיומים בוטים, הצגת עובדות שקריות ותיעוד תשובות הנחקרים באופן חלקי בלבד.</p>
      <figure>
        <img src="https://images1.calcalist.co.il/PicServer3/2019/08/24/929194/7_l.jpg"/>
        <figcaption>מאיר שפיגלר מנכ"ל ביטוח לאומי <br/>צילום: עומר מסינגר</figcaption>
      </figure>
      <p>מהירחון הסטטיסטי של הביטוח הלאומי מתברר שהירידה בשיעור החקירות נמשכה בהתמדה לאורך העשור האחרון. כך, ב־2015 עמד אחוז התביעות על 3% וב־2018 על 2.4%.</p>
      <p>ב־2010 עמד מספר התביעות על מיליון ומספר החקירות על 40 אלף. ב־2018 כבר עלה מספר התביעות ל־1.14 מיליון (עלייה של 14%) בשל העלייה בהיקף האוכלוסייה, אבל מספר התיקים שהועברו לחקירה ירד ל־27,300. 44% מהחקירות מתבצעות בתיקי תאונות עבודה.</p>
      <p>מהביטוח הלאומי נמסר בתגובה ש"הירידה במספר החקירות נובעת משתי סיבות עיקריות: אחת היא הרחבת ממשקי המידע עם רשויות שונות וקבלת מידע עדכני על עבודות ועיסוקים של אזרחים ממעסיקים באופן תכוף יותר מבעבר.</p>
      <p>"סיבה שנייה היא תיקוני חקיקה שמייתרים חקירות רבות". מדובר בין היתר בהקלות למקבלי הבטחת הכנסה שיש ברשותם רכב, העלאת גובה ההכנסות שאוכלוסיות שונות יכולות להשתכר במקביל לקבלת קצבה. מקור בביטוח הלאומי הסביר שהתוצאה של הירידה היא שחלק ניכר מפעילות אגף החקירות עבר לחקירות של הונאה מאורגנת דוגמת תלושי שכר פיקטיביים.</p>
    </article>
  </body>
</html>