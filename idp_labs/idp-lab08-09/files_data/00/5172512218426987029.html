<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/mustang-ar-putea-deveni-brandul-de-performanta-al-ford-americanii-vor-sa-94799.html"/>
    <meta property="og:site_name" content="Automarket"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Mustang ar putea deveni brandul de performanță al Ford: americanii vor să lanseze mai multe modele cu acest nume"/>
    <meta property="og:description" content="Ford a anunțat că ar putea lansa în viitor mai multe modele sub sigla Mustang ca urmare a popularității acestui nume în Europa, ceea ce ar însemna că Mustang ar deveni un brand de performanță al constructorului american."/>
  </head>
  <body>
    <article>
      <h1>Mustang ar putea deveni brandul de performanță al Ford: americanii vor să lanseze mai multe modele cu acest nume</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Daniel Popescu</a></address>
      <p>Ford a anunțat că ar putea lansa în viitor mai multe modele sub sigla Mustang ca urmare a popularității acestui nume în Europa, ceea ce ar însemna că Mustang ar deveni un brand de performanță al constructorului american.</p>
      <p><a href="https://www.automarket.ro/masini-noi/ford/">Ford</a> a dezvăluit luni la Los Angeles primul său <a href="https://www.automarket.ro/stiri/masina-electrica-85611.html">model electric</a> de sine-stătător și, chiar dacă a luat forma unui SUV, acesta a primit numele <a href="https://www.automarket.ro/stiri/ford-a-prezentat-noul-suv-electric-mustang-mach-e-versiunea-gt-propune-94787.html">Mustang Mach-E și sigla specifică Mustang</a>.</p>
      <p>Până acum, Mustang era perceput strict ca un model sport cu propria identitate. Murat Gueler, directorul departamentului de design al constructorului american, a dezvăluit că strategia de a adopta numele Mustang pentru un SUV se bazează pe popularitatea în creștere a acestui brand pe piața europeană.</p>
      <p><i><b>"Ultimul Mustang lansat în Europa a câștigat un nou nivel de popularitate, așa că avem o bază mai mare pentru brandul Mustang. Mustang și Porsche 911 sunt cele mai faimoase mașini sport de pe planetă. Mustang este un nume important și este timpul să introducem și o formă de electrificare"</b></i>, a declarat Gueler în cadrul unui interviu acordat publicației Autocar cu ocazia prezentării oficiale a lui Mustang Mach-E.</p>
      <p>În acest context, oficialul Ford a anunțat că producătorul american se gândește la lansarea mai multor modele Mustang din segmente de piață diferite, ceea ce ar echivala practic cu transformarea Mustang într-un brand de performanță de sine-stătător.</p>
      <p><i><b>"Mach-E este pasul nostru în viitor fără să ignorăm istoria. Este multă emoție în jurul brandului Mustang și este momentul potrivit să progresăm și să-l extindem. Am vorbit despre construirea unei familii (n.r- de modele Mustang)"</b></i>, a adăugat designerul Ford.</p>
      <p>În ultimii ani, constructorii europeni de volum au intuit popularitatea în creștere a modelelor de performanță, iar unii dintre ei au dezvoltat branduri distincte pentru acestea, cu propria sigla. Unul dintre cele mai recent exemple este Seat, care a <a href="https://www.automarket.ro/stiri/seat-lanseaza-cupra-ateca-20-litri-tsi-si-300-cp-pentru-primul-suv-82951.html">transformat Cupra într-un brand de performanță</a>.</p>
      <p>Via <a href="https://www.autocar.co.uk/car-news/new-cars/ford-could-expand-mustang-line-further-future">Autocar</a></p>
    </article>
  </body>
</html>