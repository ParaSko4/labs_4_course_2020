<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238423-v-juventuse-ho-viedol-grosso-trenoval-s-pogbom-v-senici-by-uvital-taliansku-pizzu"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="V Juventuse ho viedol Grosso, trénoval s Pogbom. V Senici by uvítal taliansku pizzu"/>
    <meta property="og:description" content="Iba hŕstka futbalistov hrajúcich vo Fortuna lige sa môže pochváliť tým, že si zahrali v jednom z top európskych klubov alebo si prešli jeho akadémiou. Jednou z výnimiek je senický univerzál Joss Didiba, ktorý bol ako tínedžer člen akadémie Juventusu Turín. &quot;Bianconeri&quot; si ho zobrali pod svoje krídla začiatkom roka 2016 na hosťovanie z konkurenčnej Perugie. Bol to moment, na ktorý Kamerunčan nikdy nezabudne."/>
  </head>
  <body>
    <article>
      <h1>V Juventuse ho viedol Grosso, trénoval s Pogbom. V Senici by uvítal taliansku pizzu</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Viktor Háber</a></address>
      <p>Iba hŕstka futbalistov hrajúcich vo Fortuna lige sa môže pochváliť tým, že si zahrali v jednom z top európskych klubov alebo si prešli jeho akadémiou. Jednou z výnimiek je senický univerzál Joss Didiba, ktorý bol ako tínedžer člen akadémie Juventusu Turín. "Bianconeri" si ho zobrali pod svoje krídla začiatkom roka 2016 na hosťovanie z konkurenčnej Perugie. Bol to moment, na ktorý Kamerunčan nikdy nezabudne.</p>
      <related>
        <a href="https://profutbal.sk/clanok/237580-castaneda-sa-na-slovensku-citi-bezpecne-z-rodnej-kolumbie-mu-najviac-chyba-jedlo"/>
      </related>
      <p><i>"Prestup do Juventusu sa udial veľmi rýchlo. V 17 rokoch som mal v Perugii profesionálny kontrakt, príliš často som ale nenastupoval. Claudio Chiellini (brat Giorgia Chielliniho, pozn.), ktorý pracoval v Juventuse, ma kontaktoval. V tom momente sa mi splnil sen," </i>zaspomínal si <b>Didiba</b> na úspešné obdobie pre <a href="https://www.fksenica.eu/clanek.asp?id=Z-akademie-Juventusu-az-do-Fortuna-ligy-3361">web</a> FK Senica. Nemohlo to byť inak. Trénerom v akadémii "starej dámy" mu nebol nik iný ako slávny Fabio Grosso, ktorý sa vo finále MS 2006 stal hrdinom Talianska v penaltovom rozstrele. <i>"V Juventuse som prežil najlepšie obdobie. Trénoval nás Fabio Grosso, ktorý na šampionáte v Nemecku premenil rozhodujúcu penaltu, vďaka ktorej sa Taliani stali majstrami sveta. Bol jedným z najlepších trénerov, ktorí ma trénovali."</i></p>
      <p>Po polroku strávenom v Turíne sa vrátil Didiba do Perugie. Následne si obliekal aj dresy Matery či štvrtoligovej Troiny, odkiaľ zamieril práve do Fortuna ligy. Za Seničanov odohral futbalista s dvojitým občianstvom (Taliansko, Kamerun) 14 stretnutí, v ktorých sa dvakrát presadil aj gólovo. Ako sám priznáva, život na Slovensku si užíva, hoci postráda kuchyňu Apeninského polostrova. <i>"Chýba mi určite talianska pizza. Aj tu si dávam pizzu, nie je to však úplne to isté. Ľudia sú na Slovensku veľmi milí, vždy ochotní pomôcť aj napriek tomu, že ste cudzinec. To sa v dnešnej dobe nevidí v každej krajine,"</i><i> </i>myslí si o Slovensku.</p>
      <figure>
        <img src="https://profutbal.sk/static/article/2019/11/5dd1bbb7d7435/content/5dd1bc06cd31a.jpg"/>
        <figcaption>Jossa Didibu trénoval aj slávny Talian Fabio Grosso. (foto: Róbert Fritz)</figcaption>
      </figure>
      <p>Dvadsaťdvaročný defenzívny záložník, ktorý u Záhorákov nastupuje najmä ako stopér, ale i krajný obranca, vyhral v tom čase s Juve prestížny mládežnícky Viareggio Cup. Ešte viac ho ale mohlo potešiť, že si v metropole Piemontu zatrénoval so skutočne hviezdnymi menami, známymi futbalovým fanúšikom po celom svete. <i>"V tom období som trénoval takmer s polovicou A-mužstva, boli tam hráči ako Paul Pogba či Álvaro Morata. Dobre som si rozumel aj s Moiseom Keanom, ktorý v lete zamieril do Evertonu," </i>potešil sa rodák z Doualy.</p>
      <p>Pri návrate k futbalovým témam hovorí niekdajší reprezentant Kamerunu v mládežníckych kategóriách o spokojnosti so spomenutou minutážou i faktu, že Senica sa aktuálne nachádza na deviatej tabuľkovej pozícii s trojbodovým odstupom na hornú šestku. <i>"S počtom odohraných minút som spokojný, každý jeden futbalista chce odohrať čo najviac. Zároveň sa musím každý jeden deň snažiť na tréningu. Ak mi tréner verí, som mu za to vďačný. Je to odrazom toho, o čo sa snažím na tréningoch. Čo sa týka našich výsledkov, určite dokážeme hrať lepšie, ako v úvodných 15 zápasoch ligy. Mužstvo má na to potenciál. Ak budeme tvrdo a vytrvalo pracovať, potom je všetko možné," </i>myslí si <b>Didiba</b>, ktorý ako defenzívny univerzál v závere rozhovoru pre senický <a href="https://www.fksenica.eu/clanek.asp?id=Z-akademie-Juventusu-az-do-Fortuna-ligy-3361">web</a> odpovedal aj na otázku, ktorá pozícia mu je najprirodzenejšia.</p>
      <figure>
        <img src="https://profutbal.sk/static/article/2019/11/5dd1bbb7d7435/content/5dd1bc154c4bc.jpg"/>
        <figcaption>Didiba si v Senici vyskúšal viacero postov, aktuálne je stopér. (foto: Róbert Fritz)</figcaption>
      </figure>
      <p>
        <i>"Vyskúšal som si už takmer všetky posty na ihrisku, posledné slovo pri výbere zostavy má tréner, ktorý na tréningu vidí kvalitu jednotlivých hráčov. Nevnímam to ako pozíciu stopéra, v prvom rade je mojou úlohou pomáhať tímu, takže urobím to, čo mi tréner povie."</i>
      </p>
    </article>
  </body>
</html>