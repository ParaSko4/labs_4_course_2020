<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/konecne-pozname-podmienky-pre-dotaciu-8-000-e-na-elektromobily-aj-tesla/"/>
    <meta property="og:site_name" content="TECHBOX"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Poznáme podmienky pre dotáciu 8 000 € na elektromobily, aj tie Tesla"/>
    <meta property="og:description" content="Ministerstvo hospodárstva SR finálne zverejnilo znenie výzvy na predkladanie žiadostí o poskytnutie dotácií na nákup elektromobilov a plug-in hybridov."/>
  </head>
  <body>
    <article>
      <h1>Poznáme podmienky pre dotáciu 8 000 € na elektromobily, aj tie Tesla</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Števo Porubský</a></address>
      <p>
        <b>Ministerstvo hospodárstva Slovenskej republiky finálne <a href="https://www.chcemelektromobil.sk/files/dokumenty/vyzva_23140_2019_4210_64696.pdf">zverejnilo znenie výzvy</a> na predkladanie žiadostí o poskytnutie dotácií na nákup elektromobilov a plug-in hybridov. Také jednoduché to ale nebude… Napríklad auto bude musieť mať neustále nálepku, že bolo dotované.</b>
      </p>
      <related>
        <a href="https://techbox.dennikn.sk/temy/20-elektromobilov-aktualne-dostupnych-na-slovenskom-trhu/"/>
      </related>
      <figure>
        <img src="https://techbox.dennikn.sk/wp-content/uploads/2018/11/Megasuboj-elektromobily-2018-26.jpg"/>
      </figure>
      <p>Zhruba <a href="https://techbox.dennikn.sk/chcete-elektricke-auto-mozete-ho-mat-o-35-lacnejsie-rozdiel-doplati-stat/">v polovici septembra parlament schválil novelu zákona</a>, podľa ktorej by mohlo byť dotovanie a predaje elektromobilov výrazne rýchlejšie, ako kedykoľvek predtým. Ministerstvo Hospodárstva ako poskytovateľ dotácií <a href="https://techbox.dennikn.sk/chcete-elektromobil-zabudnite-na-35-z-ceny-vozidla-stat-da-8-tisic/">upravilo podmienky, a to na maximálne sumy dotácie: 8 000 € pre elektromobily a 5 000 € pre plug-in hybridy</a>.</p>
      <p>Dnes je už známe aj <a href="https://www.chcemelektromobil.sk/files/dokumenty/vyzva_23140_2019_4210_64696.pdf">znenie výzvy</a>, ale aj vykonávateľ – Slovenská inovačná a energetická agentúra (SIEA). Vďaka zneniu vieme aj podstatne viac detailov, ako v septembri či v posledných týždňoch:</p>
      <ul>
        <li>
          <ul>
            <li>
              <ul>
                <li>O dotáciu môžu požiadať fyzické osoby (podnikatelia i nepodnikatelia), právnické osoby, ale aj verejná správa od 17. decembra, no <b>spustenie registrácie je v pláne už od 11.12. 2019.</b></li>
                <li>Predmetom podpory ostávajú vozidlá z kategórie <b>M1 (osobné vozidlá) a N1 (ľahké úžitkové vozidlá).</b></li>
                <li>Dotácia má maximálnu výšku <b>8 000 € pre elektromobily (BEV), alebo 5 000 € pre plug-in hybridné vozidlá</b> (PHEV). Iné typy vozidiel dotované nie sú. Novinkou je informácia o Intenzite pomoci, ktorá sa vraj vypočíta ako percento pomoci z oprávnených výdavkov, za predpokladu dodržania vyššie spomínaných stropov. Čo si pod tým predstaviť? Asi toľko, že 8 000 € určite nedostanete na lacné elektromobily? Zisťujeme.</li>
                <li>Dotáciu je možné žiadať iba <b>na nové vozidlá, aj zo zahraničia</b>. Teda aj vozidlá značky Tesla. Žiaľ, do 50 000 € sa zmestíte iba so základným Modelom 3.</li>
                <li>
                  <b>Nie je možné žiadať o dotáciu ani na vozidlá na leasing, ani jazdené vozidlá.</b>
                </li>
                <li>Maximálna obstarávacia cena vozidla, na ktoré bude možné získať dotáciu, je <b>50 000 €. S DPH.</b></li>
                <li>Vozidlo musí byť poistené, vrátane havarijnej poistky po dobu 2 rokov.</li>
                <li>2 roky musí byť žiadateľ i majiteľom vozidla.</li>
                <li>Celkovo je na podporu nákupu určených 5 000 000 €, následne bude dotácia zastavená. 5 miliónov eur by mohlo znamenať 625 elektromobilov. V prípade plug-in hybridov to bude maximálne 1 000 vozidiel. Poskytovateľ si ale vyhradzuje práv túto sumu upraviť.</li>
                <li>Forma poskytnutia dotácie má byť<b> jednorazová splátka formou refundácie</b> vynaložených finančných prostriedkov. To znamená, že vozidlo si najskôr musíte kúpiť, štát dotáciu pošle na účet až následne.</li>
                <li>Zaujímavosťou je, že: „Príjemca zodpovedá za informovanie verejnosti o tom, že projekt bol realizovaný na základe dotácie zo štátneho rozpočtu SR prostredníctvom Ministerstva hospodárstva SR. Príjemca pomoci je povinný v rámci zaistenia publicity projektu označiť po celú dobu udržateľnosti projektu každé podporené vozidlo formou nálepky, ktorá bude doručená príjemcovi spolu so Zmluvou.“ Inak povedané, na vozidle, na viditeľnom mieste <b>musíte mať takúto nálepku</b>:</li>
              </ul>
            </li>
          </ul>
        </li>
      </ul>
      <figure>
        <img src="https://techbox.dennikn.sk/wp-content/uploads/2019/11/SIEA-nalepka-elektromobil.jpg"/>
        <figcaption>
          <cite>ZDROJ | MHSR</cite>
        </figcaption>
      </figure>
      <h3>Ako na žiadosť?</h3>
      <p><b>1.</b> Prvým krokom má byť on-line registrácia cez web chcemelektromobil.sk (od 11.12.2019), ale len v čase od 12:00 do 20:00 hod. a iba v pracovných dňoch! Darmo, v 21. storočí na druhom konci webu na ministerstve zjavne sedí zamestnanec, ktorý rovno žiadosti prepisuje na písacom stroji a kontroluje výdaje na kalkulačke…</p>
      <p><b>2.</b> Web vám vygeneruje špeciálny kód, referenčné číslo žiadosti a rezervovanie požadovanej výšky dotácie, ktoré vám príde e-mailom. Pozor! „Dátum a čas on-line registrácie žiadosti je rozhodujúci pre určovanie poradia oficiálne podaných a autorizovaných žiadostí a vytváranie rezervácie požadovanej hodnoty dotácie, bez ohľadu na ďalší čas, ktorý bude potrebný na všetky nasledujúce úkony.“ Inak povedané, kto prv príde, ten prv melie.</p>
      <p>Doručením tohto notifikačného e-mailu sa začína proces aktívnej administrácie a schvaľovania žiadosti.</p>
      <p><b>3.</b> Vykonávateľ má následne 40 dní na to, aby vašu žiadosť schválil, alebo zamietol. Toľko dní máte aj vy na kompletizáciu žiadosti. Opäť lahôdka: „Za samotné riadne, oficiálne podanie žiadosti sa považuje moment, kedy žiadateľ predloží vyplnený, autorizovaný formulár žiadosti, vrátane všetkých povinných príloh v písomnej podobe, v jednej z povolených foriem a spôsobom:</p>
      <p>a) prostredníctvom e-schránky žiadateľ predkladá formulár žiadosti a relevantné povinné prílohy žiadosti vo formáte PDF</p>
      <p>b) formou listu na adresu vykonávateľa.</p>
      <p>Podmienky poskytnutia dotácie si môžete pozrieť v PDF, a to pre <a href="https://www.mhsr.sk/uploads/files/Rwrb4fD7.pdf">fyzické osoby – podnikateľov</a>, <a href="https://www.mhsr.sk/uploads/files/uQPvZScV.pdf">fyzické osoby – nepodnikateľov</a>, <a href="https://www.mhsr.sk/uploads/files/kzzMOXb4.pdf">obce, mestá a VÚC</a> a <a href="https://www.mhsr.sk/uploads/files/L7u0Ex36.pdf">právnické osoby</a>.</p>
      <p><b>4.</b> Automobil je možné kúpiť po schválení dotácie, maximálne do 12 mesiacov od podania žiadosti. Nutné je po kúpe dodať všetky doklady na skompletizovanie žiadosti.</p>
      <p><b>5.</b> Do 20 pracovných dní od kompletizácie žiadosti bude SIEA posielať peniaze.</p>
      <figure>
        <img src="https://techbox.dennikn.sk/wp-content/uploads/2018/10/Elektromobily.jpg"/>
      </figure>
      <footer><b>Zdroj: </b><a href="https://www.chcemelektromobil.sk/files/tlacove_spravy/TS_elektromobily_zverejnenie_podpory.pdf">MH SR</a>,<a href="https://www.chcemelektromobil.sk/files/dokumenty/vyzva_23140_2019_4210_64696.pdf">MH SR</a></footer>
    </article>
  </body>
</html>