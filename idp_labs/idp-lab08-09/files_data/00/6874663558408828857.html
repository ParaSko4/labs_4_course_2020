<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773902,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="ירידה של 18% ברווחי בזק בסיכום הרבעון השלישי"/>
    <meta property="og:description" content="הכנסות הקבוצה הסתכמו ב-2.24 מיליארד שקל, ירידה של 2.3% בהשוואה לרבעון המקביל, הרווח ירד ל-191 מיליון שקל; לאחר מחיקות הענק שנרשמו הקודם ברבעון השני - הגירעון בהון העצמי עמד ברבעון המדווח על 683 מיליון שקל"/>
  </head>
  <body>
    <article>
      <h1>ירידה של 18% ברווחי בזק בסיכום הרבעון השלישי</h1>
      <h2>הכנסות הקבוצה הסתכמו ב-2.24 מיליארד שקל, ירידה של 2.3% בהשוואה לרבעון המקביל, הרווח ירד ל-191 מיליון שקל; לאחר מחיקות הענק שנרשמו הקודם ברבעון השני - הגירעון בהון העצמי עמד ברבעון המדווח על 683 מיליון שקל</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">אביאור אבו</a></address>
      <p>קבוצת <a href="https://www.calcalist.co.il/stocks/home/0,7340,L-3959-230011,00.html?quote=%D7%91%D7%96%D7%A7">בזק</a>, בניהולו של דודו מזרחי, מסיימת את הרבעון השלישי של 2019 עם רווח נקי של 191 מיליון שקל, לעומת רווח של 234 מיליון שקל ברבעון המקביל - ירידה של 18.3%.</p>
      <p>הכנסות הקבוצה הסתכמו  ב-2.24 מיליארד שקל, לעומת 2.3 מיליארד שקל ברבעון המקביל, ירידה  של 2.3%. החברה מסיימת עם את התקופה עם רווח תפעולי של 459 מיליון שקל, מול רווח של 429 מיליון שקל ברבעון אשתקד. ה-EBITDA הסתכם ב-940 מיליון שקל, לעומת 976 מיליון שקל ברבעון השלישי של 2019, ירידה של כ-4%.</p>
      <p>בזק מסיימת את הרבעון עם גרעון בהון העצמי של 683 מיליון שקל, לעומת הון של 2.17 מיליארד שקל ברבעון מקביל. הירידה נובעת מההפסד העצום של 1.57 מיליון שקל שאותו רשמה בזק ברבעון הקודם - הפסד זה נבע ממחיקת נכס המס בסכום של 1.16 מיליארד על הפסדי yes, לצד ירידת ערך בשווי פלאפון שהביאה למחיקה נוספת של כ-951 מיליון שקל.</p>
      <p>ירידה קודמת בהון העצמי של החברה נרשמה כבר בסוף 2018, אז רשמה בזק מחיקה של 1.6 מיליארד שקל בפעילותה של yes. בעקבות המחיקות עדכנה בזק ברבעון קודם את תחזית הקבוצה לשנת 2019 עם צפי להפסד נקי של כ-1.1 מיליארד שקל, לעומת רווח נקי בסכום דומה של 1.1 מיליארד שקל בתחזית המקורית. באוגוסט הורידה חברת דירוג האשראי מעלות S&amp;P את דירוג החוב של בזק מרמת AA לרמת AA מינוס בשל "המשך שחיקה בביצועים התפעוליים". כמו כן, תחזית הדירוג נותרה שלילית.</p>
      <figure>
        <img src="https://images1.calcalist.co.il/PicServer3/2019/02/12/884357/1NL.jpg"/>
        <figcaption>דודו מזרחי מנכ"ל קבוצת בזק <br/>צילום: אוראל כהן</figcaption>
      </figure>
    </article>
  </body>
</html>