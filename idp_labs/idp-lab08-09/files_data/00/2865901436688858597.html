<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/dejvis-kup-pobede-rusa-kanadana-i-belgijanaca/342832"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Dejvis kup: Pobede Rusa, Kanađana i Belgijanaca"/>
    <meta property="og:description" content="Baćuške sa 3:0 tukle Hrvate"/>
  </head>
  <body>
    <article>
      <h1>Dejvis kup: Pobede Rusa, Kanađana i Belgijanaca</h1>
      <h2>Baćuške sa 3:0 tukle Hrvate</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Prvog dana Dejvis kupa, koji se igra u novom formatu, radovale su se reprezentacije Rusije, Kanade i Belgije. Upisale su prve pobede i na uspešan način su krenule u takmičenje.</p>
      <p>Rusija je prvog dana igrala u Grupi B protiv Hrvatske i slavila sa glatkih 3:0. Najpre je <b>Andrej Rubljev</b> sa 6:3, 6:3 savladao <b>Bornu Goja</b>, dok je <b>Karen Hačanov</b> u mnogo neizvesnijem duelu pobedio <b>Bornu Ćorića</b> sa 6:7, 6:4, 6:4 i time doneo trijumf Rusima. Baćuške su na kraju slavile i u dublu, tandem <b>Hačanov – Rubljev</b> je bio bolji od <b>Dodiga i Mektića</b> – 7:6, 6:4.</p>
      <p>Treći tim u ovoj grupi je Španija.</p>
      <p>U grupi F snage su odmerile Kanada i Italija, a ekipa iz Severne Amerike je dobila oba meča u singlu i upisala prvu pobedu.</p>
      <p>Prvo je <b>Pospišil </b>bio bolji od <b>Fonjinija</b> (7:6, 7:5), da bi potom <b>Šapovalov</b> u sjajnom meču „za dlaku“ nadigrao <b>Beretinija</b> – 7:6, 6:7, 7:6.</p>
      <p>Treća selekcija u grupi je SAD.</p>
      <p>Igralo se danas i u grupi D, gde je Belgija očekivano bila uspešnija od Kolumbije – 2:1. Oba singla pripala su Evropljanima, a pobede su upisali <b>Darsis</b> protiv <b>Hiralda</b> (6:3, 6:2) i <b>Gofan</b> protiv <b>Riverosa</b>, doduše teže nego što se očekivalo – 3:6, 6:3, 6:3. Kolumbija je dobila utešni poen trijumfom u dublu.</p>
      <p>U ovoj grupi takmičiće se još tim Australije.</p>
      <p><b>Foto:</b> <i>Reuters</i></p>
    </article>
  </body>
</html>