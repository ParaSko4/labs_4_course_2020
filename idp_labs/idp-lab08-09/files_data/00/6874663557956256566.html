<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773986,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="הילהאוס קפיטל הגישה הצעה על חטיבת המעליות של טיסנקרופ"/>
    <meta property="og:description" content="קרן ההשקעות הפרטית המצליחה מאסיה מעניקה לפעילות שווי של 15 מיליארד יורו – והיא צפויה לחבור לגוף נוסף בשבועות הקרובים לקראת ההכרעה הסופית; טיסנקרופ עדיין לא קיבלה החלטה על מספר המניות שתמכור, ולפי ההצעות שתקבל תחליט האם להעדיף הנפקת מניות ראשונית"/>
  </head>
  <body>
    <article>
      <h1>הילהאוס קפיטל הגישה הצעה על חטיבת המעליות של טיסנקרופ</h1>
      <h2>קרן ההשקעות הפרטית המצליחה מאסיה מעניקה לפעילות שווי של 15 מיליארד יורו – והיא צפויה לחבור לגוף נוסף בשבועות הקרובים לקראת ההכרעה הסופית; טיסנקרופ עדיין לא קיבלה החלטה על מספר המניות שתמכור, ולפי ההצעות שתקבל תחליט האם להעדיף הנפקת מניות ראשונית</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שירות כלכליסט</a></address>
      <p>קרן ההשקעות הפרטית הילהאוס (Hillhouse Capital), שהוקמה על ידי בוגר אוניברסיטת הארוורד צ'אנג ליי (Zhang Lei), היתה אחת המציעות במכרז למכירת חטיבת המעליות של טיסנקרופ. כך מדווחת בלומברג, המסתמכת על מקורות מעורבים.</p>
      <p>לדברי המקורות שדיברו עם בלומברג, התחרות על החברה מתחממת ככל שמתקרבת ההכרעה. הילהאוס (שמרכז הפעילות שלה באסיה), הגישה הצעה לא מחייבת במהלך החודש האחרון, הכפופה להכרעה במכרז – ההצעה העניקה לפעילות שווי של 15 מיליארד יורו.</p>
      <figure>
        <img src="https://images1.calcalist.co.il/PicServer3/2019/04/17/900294/index_l.jpg"/>
        <figcaption>מעליות טיסנקרופ</figcaption>
      </figure>
      <p>תעשיינית הענק הגרמנית טיסנקרופ מעוניינת למכור את חטיבת המעליות, או להוציא אותה להנפקה ראשונית לציבור (בהתאם להצעות שתקבל במכרז הפתוח) – זהו העסק המצליח ובעל השווי הגבוה ביותר של טיסנקרופ והמכירה שלו מיועדת לחזק את קופת המזומנים וההון העצמי של החברה, לצורך מימון התוכנית האסטרטגית החדשה שצפויה לשנות את פניה של הקבוצה הגרמנית. בשלב זה עדיין לא הוחלט סופית האם למכור את נתח הרוב בחטיבה או מניות מיעוט בלבד.</p>
      <p>לצד הילהאוס הוגשו הצעות של כמה וכמה מתחרים, בהם חברות שמעוניינות להרחיב את עסקיהן, לצד משקיעים אסטרטגיים. ההערכה היא שבשבועות הקרובים, עם ההתקרבות לשלב ההכרעה, הרשימה תצומצם מאד ותעמוד על חמישה מתמודדים לכל היותר.</p>
      <p>הילהאוס יכולה לחבור לאחת המציעות הנוספות ולהגיש יחד הצעה משותפת, שכמעט תמיד כוללת חוסן פיננסי חזק יותר לצורך ביצוע העסקה. למעשה, הקרן כבר הודיעה למנהלי המכרז כי יש לה עניין לחבור לחברת המעליות הפינית קון (Kone Oyj) לצורך הגשת הצעה משותפת. היתרון של הילאוס, מנקודת מבטה של מתחרה אחרת, הוא הפוטנציאל שלה לתרום להרחבת הפעילות של חברת המעליות לשוק הסיני – כך אמרו המקורות האמורים.</p>
      <p>בהילהאוס, קון וטיסנגרופ נמנעו מלהגיב לידיעה.</p>
      <p>הילהאוס גייסה בשנה שעברה 10.6 מיליארד דולר לקרן ההשקעות השלישית שהקימה. הקרן שהוקמה בשנת 2005 מוכרת בזכות היכולת שגילתה לאתר מוקדם חברות עם פוטנציאל המצליחות לשלב בין מוצר צרכני לטכנולוגיה. בין היתר השקיעה בשלבים מוקדמים מאד בחברות כמו Airbnb, ענקיות האינטרנט הסיניות טנסנט (Tencent) ו-ג'יי.די קום (JD.com). לצד פעילות זו, הילהאוס מעורבת גם בעסקאות ענק "מסורתיות" – הבולטת שבהן היא חברות בקבוצה שרכשה ב-2017 את חברת הלוגיסטיקה הענקית מסינגפור Global Logistic Properties תמורת 12 מיליארד דולר.</p>
    </article>
  </body>
</html>