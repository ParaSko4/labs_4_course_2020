<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/astrology/story-more-than-37-lakh-devotees-reached-badrinath-to-attend-chardham-yatra-2855414.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-18T00:54:24+00:00"/>
    <meta property="og:title" content="बद्रीनाथ कपाट बंद होते ही चारधाम यात्रा का हुआ समापन, यात्रा में पहुंचे 37 लाख से ज्यादा श्रद्धालु"/>
    <meta property="og:description" content="भगवान बद्रीनाथ के कपाट बंद होने के साथ ही इस बार की चारधाम यात्रा का समापन हो गया। इस बार 37, 64185 यात्रियों ने चारधाम के दर्शन कर नया रिकॉर्ड कायम किया। सबसे अधिक 12,42,546 यात्री बद्री और सबसे कम..."/>
  </head>
  <body>
    <article>
      <h1>बद्रीनाथ कपाट बंद होते ही चारधाम यात्रा का हुआ समापन, यात्रा में पहुंचे 37 लाख से ज्यादा श्रद्धालु</h1>
      <address><time datetime="2019-11-18T00:54:24+00:00">18 Nov 2019, 00:54</time> by <a rel="author">हिन्दुस्तान ब्यूरो,देहरादून</a></address>
      <p>भगवान बद्रीनाथ के कपाट बंद होने के साथ ही इस बार की चारधाम यात्रा का समापन हो गया। इस बार 37, 64185 यात्रियों ने चारधाम के दर्शन कर नया रिकॉर्ड कायम किया। सबसे अधिक 12,42,546 यात्री बद्री और सबसे कम 5,27,926 यात्री  गंगोत्री धाम पहुंचे। केदारनाथ में इस साल 10,00821 और यमुनोत्री में 9,93,692 श्रद्धालु पहुंचे।</p>
      <p>बद्री<b> विशाल के कपाट शीतकाल के लिए बंद  </b><br/>भगवान बद्री कपाट रविवार को सायं 5:13 बजे शीतकाल के लिये बंद हो गये हैं। भू-बैकुंठ कहे जाने वाले बद्री विशाल के कपाट बंद की तिथि पर इस बार रिकार्ड संख्या में यात्रियों ने भगवान के दर्शन किये। यह संख्या लगभग 10 हजार रही। </p>
      <p><b>केदारनाथ में ओपन म्यूजियम </b> </p>
      <p>राज्य सरकार केदारनाथ में प्राचीन मूर्तियों का ओपन म्यूजियम बनाने जा रही है। इसपर औपचारिक सहमति बन चुकी है। उधर, केंद्रीय संस्कृति एवं संग्रहालय सचिव राघवेंद्र सिंह ने अफसरों के साथ केदारनाथ का निरीक्षण किया। रविवार को केंद्रीय सचिव राघवेंद्र सिंह के साथ मुख्य सचिव उत्पल कुमार सिंह, सचिव पर्यटन दिलीप जावलकर और रुद्रप्रयाग के डीएम मंगलेश घिल्डियाल ने प्रसाद योजना के अंतर्गत दूसरे चरण के कार्यों को भी जल्द शुरू करने का निर्णय लिया। </p>
    </article>
  </body>
</html>