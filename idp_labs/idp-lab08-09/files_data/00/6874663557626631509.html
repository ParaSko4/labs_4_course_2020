<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773872,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="מדבר מהראש: על המופע החדש של דיוויד ברן"/>
    <meta property="og:description" content="המוזיקאי המוערך מעלה בברודוויי מופע שזוכה לשבחים ותוהה על עתידה של אמריקה"/>
  </head>
  <body>
    <article>
      <h1>מדבר מהראש: על המופע החדש של דיוויד ברן</h1>
      <h2>המוזיקאי המוערך מעלה בברודוויי מופע שזוכה לשבחים ותוהה על עתידה של אמריקה</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">מאיה נחום שחל</a></address>
      <p>כשדיוויד ברן עומד על הבמה ומחזיק דגם של מוח האדם בידו, אי אפשר להתעלם מהדמיון לתמונה שבה המלט מחזיק גולגולת ושואל שאלות קיומיות במחזה השייקספירי. ברן בן ה־67 הוא אחד המוזיקאים היצירתיים והביקורתיים שפועלים כיום באמריקה. הוא התפרסם בשנות השמונים כסולן להקת הטוקינג הדס אך מאז אינו מפסיק ליצור. בימים אלו הוא מעלה בברודוויי (בתיאטרון הדסון) את המופע “American Utopia”, שאותו הוא מתאר כ”מסע של אדם שתוהה איך זה להיות בעולם ששואל שאלות כמו מה אני אמור לעשות? איך להתייחס לאחרים? זה משהו שקיים בהרבה שירים שלי”.</p>
      <figure>
        <img src="https://images1.calcalist.co.il/PicServer3/2019/11/17/948010/8_l.jpg"/>
        <figcaption>ברן ב־“American Utopia". “שם המופע הוא בסתירה להרבה ממה שקורה כרגע בעולם" <br/>צילום: Broadway</figcaption>
      </figure>
      <p>ברן ו־11 המוזיקאים שאיתו על הבמה לבושים חליפות אפורות תואמות ויחפים. הלבוש התואם הופך אותם למעין שבט, קבוצה או קהילה שעובדת יחד. טכנולוגיה אלחוטית מתקדמת מאפשרת להם לנוע על הבמה בחופשיות, לרקוד, לשחק ולנגן כשכלי הנגינה תלויים עליהם והבמה ריקה ממכשירים, אביזרים או אפילו בקבוקי מים. ברן מרבה לפנות לקהל: הוא מספר איך המוח עובד, מסביר למה כדאי להצביע בבחירות ומצטט את הסופר ופעיל הזכויות האפרו־אמריקאי ג’יימס בולדווין: “אני עדיין מאמין שאנחנו יכולים לעשות עם המדינה הזאת משהו שלא נעשה לפני”. להבדיל מהופעה חיה הקהל ישוב על כיסאות, אבל יש רגעים שברן מאפשר להם לקום, כמו בשיר “Burning down the house”. את השירים הוא בחר באופן שיתאימו לנרטיב, ולכן הלהיט הגדול ביותר “Psycho Killer” לא נכלל בערב.</p>
      <p>ליצירת המופע חבר ברן לבמאי אלכס טמברס ולכוריאוגרפית אנני בי פרסון, אותו צוות שעבד איתו לפני שש שנים על מחזמר הדיסקו “Here Lies Love” בהשראת חייה של אימלדה מרקוס. הוא כולל 24 שירים בעיקר מהאלבום האחרון שאותו כתב טרום עידן טראמפ, אך בראיונות רבים אינו מסתיר את סלידתו מהמנהיג. האם ברן מאמין שאפשר להגיע לאמריקה אוטופית? “לאט לאט ובהדרגה אנחנו יכולים להשתנות”, הוא אומר בראיונות הרבים שהעניק לפני עליית המופע. “שם המופע הוא בסתירה להרבה ממה שקורה כרגע בעולם, לא רק באמריקה. אני שואל שאלות על מי אנחנו, מה אנחנו רוצים ומה אנחנו מקווים בשבילנו”.</p>
      <p>הביקורת משבחות את המופע מכל עבר ורובן העניקו לו חמישה כוכבים. "מהמם, עליז ונלהב", נכתב ב”ניו יורק טיימס", "Knockout theatrical concert" ב”רולינג סטון”, ו”הדיילי טלגרף” הכריז "אפילו עבור אייקון כמו ברן זה משהו מיוחד".</p>
    </article>
  </body>
</html>