<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/microsoft-phil-spencer-rpg-sviluppo-xbox-game-studios.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Microsoft, Phil Spencer esalta gli RPG tra i giochi in sviluppo presso Xbox Game Studios"/>
    <meta property="og:description" content="Rispondendo a varie domande degli utenti, Phil Spencer ha fatto presente come sia particolarmente soddisfatto di far tornare gli RPG al centro dell'attenzione nella produzione interna di Xbox.. C'..."/>
  </head>
  <body>
    <article>
      <h1>Microsoft, Phil Spencer esalta gli RPG tra i giochi in sviluppo presso Xbox Game Studios</h1>
      <h2>Rispondendo a varie domande degli utenti, Phil Spencer ha fatto presente come sia particolarmente soddisfatto di far tornare gli RPG al centro dell'attenzione nella produzione interna di Xbox.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>C'è un notevole fermento nella produzione interna di <b>Xbox Game Studios</b> e non potrebbe essere altrimenti vista la quantità di team che ora compongono i first party Microsoft, ma tra le produzioni in corso <b>Phil Spencer</b>, capo della divisione Xbox di Microsoft, sembra interessato in particolare al ritorno degli <b>RPG</b> come uno dei focus principali della compagnia.<br/><br/>Xbox On, rubrica ufficiale della sezione UK di Xbox, ha pubblicato una video intervista a Phil Spencer, nella quale l'executive Microsoft risponde a varie domande poste anche dagli utenti attraverso Twitter. Tra queste ce n'è una che risulta particolarmente interessante e riguarda <b>quale genere</b>, secondo il capo di Xbox, dovrebbe essere maggiormente rappresentato nella produzione di esclusive per PC e Xbox One, alla quale Spencer risponde chiamando in causa gli RPG.<br/><br/>"Una delle cose di cui sono maggiormente orgoglioso è vedere come gli RPG stiano tornando al centro dell'attenzione per noi", ha affermato Spencer, "Tempo fa, ripensando a <a href="https://multiplayer.it/giochi/mass-effect-per-x360.html">Mass Effect</a> su cui ho lavorato, <a href="https://multiplayer.it/giochi/jade-empire-per-xbox.html">Jade Empire</a>, <a href="https://multiplayer.it/giochi/fable-per-xbox.html">Fable</a>... Ricordo che consideravamo gli RPG come qualcosa di molto importante".<br/><br/>"Ovviamente gli sparatutto in prima e terza persona sono sempre stati forti, ma è bello vedere uscire giochi come <a href="https://multiplayer.it/giochi/the-outer-worlds-per-xone.html">The Outer Worlds</a> e <a href="https://multiplayer.it/giochi/wasteland-3-per-xone.html">Wasteland</a>... Oenso che gli RPG siano un'area su cui ci stiamo concentrando e su cui vogliamo investire di più", ha spiegato il capo di Xbox.<br/><br/>In ogni caso, Spencer ha anche spiegato come <b>Xbox Game Pass</b> sia in grado di incrementare la <b>quantità e varietà</b> di generi in cui concentrarsi e da sottoporre all'attenzione di fette di pubblico più ampie, liberando dunque la produzione dalla necessità di seguire eventuali trend perché in ogni caso la platea di pubblico rimane slegata dal singolo titolo.</p>
      <figure>
        <iframe src="https://www.youtube.com/embed/LykIqiAC2SY" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://twinfinite.net/2019/11/xbox-phil-spencer-rpg/">Fonte</a>
        </li>
      </ul>
    </article>
  </body>
</html>