<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238442-bale-veri-v-postup-walesu-proti-madarom-nam-pomoze-negativna-skusenost"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Bale verí v postup Walesu: Proti Maďarom nám pomôže negatívna skúsenosť"/>
    <meta property="og:description" content="Waleský futbalista Gareth Bale verí, že k úspechu v utorňajšom (19.11.) zápase kvalifikácie EURO 2020 proti Maďarsku pomôže jeho tímu aj skúsenosť z neúspechu v podobnom stretnutí proti Írsku. Pred dvomi rokmi v ňom Wales prehral doma 0:1 a nepostúpil do baráže kvalifikácie na svetový šampionát v Rusku."/>
  </head>
  <body>
    <article>
      <h1>Bale verí v postup Walesu: Proti Maďarom nám pomôže negatívna skúsenosť</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">TASR</a></address>
      <p>Waleský futbalista Gareth Bale verí, že k úspechu v utorňajšom (19.11.) zápase kvalifikácie EURO 2020 proti Maďarsku pomôže jeho tímu aj skúsenosť z neúspechu v podobnom stretnutí proti Írsku. Pred dvomi rokmi v ňom Wales prehral doma 0:1 a nepostúpil do baráže kvalifikácie na svetový šampionát v Rusku.</p>
      <p><i>"Keď sa tak obzriem späť, myslím si, že sa to pretaví do pozitívna. Vieme, ako sa nechceme cítiť po zápase,"</i> cituje <b>Balea</b> agentúra AFP.</p>
      <p>Práve absencia najväčšej hviezdy "drakov" bola pre Wales v spomínanom stretnutí fatálnou. Zranenie lýtka trápilo hráča madridského Realu aj pred posledným dvojduelom kvalifikácie EURO 2020. Bale však bol k dispozícii trénerovi Ryanovi Giggsovi už v sobotňajšom (15.11.) zápase v Azerbajdžane, v ktorom ho po hodine hry vystriedal Aaron Ramsey. I pred rozhodujúcim duelom tvrdí, že je pripravený.</p>
      <p><i>"Hovorili sme, že to v Azerbajdžane skúsim na takých 60 minút, fungovalo to. Teraz som pripravený na utorok," </i>zdôraznil.</p>
      <p>Víťaz zápasu Wales - Maďarsko (19.11. Cardiff o 20.45) v E-skupine kvalifikácie postúpi na šampionát. Remíza by pomohla postúpiť Slovákom v prípade ich víťazstva nad Azerbajdžanom v súbežne hranom zápase v Trnave.</p>
    </article>
  </body>
</html>