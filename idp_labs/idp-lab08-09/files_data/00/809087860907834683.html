<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/%22Le+Mans+%2766%22+wygrywa+wy%C5%9Bcig+o+box+office%27ow%C4%85+koron%C4%99-135526"/>
    <meta property="og:site_name" content="Filmweb"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="&quot;Le Mans '66&quot; wygrywa wyścig o box office'ową koronę"/>
    <meta property="og:description" content="Jest najlepiej sprzedającym się filmem w kinach poza granicami USA."/>
  </head>
  <body>
    <article>
      <h1>"Le Mans '66" wygrywa wyścig o box office'ową koronę</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Marcin Pietrzyk</a></address>
      <p>W miniony weekend w kinach na świecie nie było tłumów. Nie znaczy to wcale, że walka o pierwsze miejsce nie była zażarta. Różnica między pierwszym a trzecim miejscem wyniosła zaledwie 4,3 mln dolarów. Nie jest więc wykluczone, że ostateczny układ może odbiegać od tego, co znajdziecie poniżej, kiedy zebrane zostaną pełne dane.</p>
      <p>Wszystko wskazuje jednak, że numerem jeden będzie <b>"<a href="https://www.filmweb.pl/film/Le+Mans+%2766-2019-705791">Le Mans '66</a>"</b>. Według naszych szacunków film zarobił w weekend <b>17,6 mln dolarów</b> w 41 krajach. Ponieważ obraz trafił do wielu kin w środę i czwartek, to łącznie na jego koncie jest 21,4 mln dolarów. <br/><br/>Pierwsza pozycja tego obrazu jest pewnym zaskoczeniem. <b>"<a href="https://www.filmweb.pl/film/Le+Mans+%2766-2019-705791">Le Mans '66</a>"</b> traktowany jest raczej jako jeden z tych tytułów, które powinny budować swoją pozycję przez długi czas dzięki stabilnym wpływom i małym spadkom. Skorzystał jednak na słabości kilku dużych tytułów i głównie w Europie sprzedał się zaskakująco dobrze. Był numerem jeden w Belgii, Bułgarii, Chorwacji, Danii, Rosji, we Włoszech oraz na Węgrzech i Ukrainie. Pokonał konkurencję również w niektórych krajach z innych zakątków świata (w Meksyku, Australii i Hongkongu). <br/><br/>Najlepszym rynkiem jest Rosja, gdzie w cztery dni <b>"<a href="https://www.filmweb.pl/film/Le+Mans+%2766-2019-705791">Le Mans '66</a>"</b> uzbierał 3,2 mln dolarów. Innymi ważnymi krajami są: Wielka Brytania (2,3 mln w trzy dni), Francja (2,3 mln w pięć dni), Australia (1,7 mln w cztery dni), Włochy (1,3 mln w cztery dni), Meksyk (1,1 mln w trzy dni) i Niemcy (1,0 w cztery dni). <br/><br/>Na drugim miejscu znalazła się inna nowość minionego tygodnia, <b>"<a href="https://www.filmweb.pl/film/Anio%C5%82ki+Charliego-2019-754475">Aniołki Charliego</a>"</b>. Film trafił do kin w 26 krajach i według naszych szacunków zarobił w weekend <b>16,1 mln dolarów</b>. Łącznie od środy zgarnął zaś 19,3 mln dolarów, co jest wynikiem nieco poniżej wcześniejszych prognoz. <br/><br/>Na słaby wynik <b>"<a href="https://www.filmweb.pl/film/Anio%C5%82ki+Charliego-2019-754475">Aniołków Charliego</a>"</b> duży wpływ miał kiepski start w Chinach, gdzie widowisko przegrało z inną zagraniczną premierą, filmem sprzed 21 lat (!) <b>"<a href="https://www.filmweb.pl/film/1900%3A+Cz%C5%82owiek+legenda-1998-863">1900: Człowiek legenda</a>"</b>. <b>"<a href="https://www.filmweb.pl/film/Anio%C5%82ki+Charliego-2019-754475">Aniołki</a>"</b> zarobiły tam w weekend 7,7 mln dolarów, a dzieło <a href="https://www.filmweb.pl/person/Giuseppe+Tornatore-10910">Giuseppe Tornatore</a> 9,3 mln. <br/><br/>W innych krajach Dalekiego i Bliskiego Wschodu było już jednak lepiej i <b>"<a href="https://www.filmweb.pl/film/Anio%C5%82ki+Charliego-2019-754475">Aniołki Charliego</a>"</b> zajmowały pierwsze miejsca, w tym w Indonezji, gdzie po pięciu dniach na koncie jest 2,9 mln dolarów. W Australii film był numerem dwa z wynikiem 1,3 mln dolarów (po czterech dniach). Zajął też drugie miejsce w Rosji (1,0 mln dolarów w cztery dni). <br/><br/>Podium naszego zestawienia uzupełnia najlepszy film weekendu w Chinach, melodramat <b>"大约在冬季" </b>(Somewhere Winter). Obraz w trzy dni zarobił <b>13,3 mln dolarów</b>. <br/><br/>Na czwartym miejscu znalazł się <b>"<a href="https://www.filmweb.pl/film/Joker-2019-810167">Joker</a>"</b>, którego weekendowe wpływy wyniosły ok. <b>13 milionów dolarów</b>. Oznacza to spadek zaledwie o 39% w porównaniu do wyniku sprzed tygodnia. Widowisko Warner Bros. już w piątek przekroczyło w skali całego globu miliard dolarów wpływów. Na koniec niedzieli na jego koncie był 1 016,6 mln dolarów. <br/><br/>Piąte miejsce zajęła <b>"<a href="https://www.filmweb.pl/film/Czarownica+2-2019-747140">Czarownica 2</a>"</b>. Jej wpływy powiększyły się w weekend o <b>11,8 mln dolarów</b>. Łącznie poza granicami USA film zarobił 353 mln dolarów, czy zaledwie o 30 milionów mniej od tego, ile wynoszą wpływy pierwszej część po dzisiejszych kursach wymiany dolara (ale według oryginalnych stawek kwota ta jest dużo wyższa: 517 mln). Dwójka pobiła wynik oryginału w Chinach, Francji, Korei Południowej, Brazylii, Rosji, Filipinach, Indonezji, Tajlandii, Malezji, Holandii, Argentynie, Indiach oraz w Polsce. <br/><br/>Ostatnim tytułem w naszym zestawieniu jest <b>"<a href="https://www.filmweb.pl/film/Terminator%3A+Mroczne+przeznaczenie-2019-723372">Terminator: Mroczne przeznaczenie</a>"</b> z wynikiem <b>10,6 mln dolarów</b>. Obraz zaskakująco dobrze sprzedaje się w Japonii, gdzie utrzymał pozycję lidera. Łączne wpływy w tym kraju wynoszą obecnie 12,1 mln dolarów, co czyni z niej trzeci najlepszy rynek w skali całego globu (po Stanach Zjednoczonych i Chinach).</p>
    </article>
  </body>
</html>