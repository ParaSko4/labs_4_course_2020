<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773847,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="בורסת ת&quot;א: סלקום נסקה ב-21%, פרטנר קפצה ב-10.6%"/>
    <meta property="og:description" content="מדד ת&quot;א 35 נחלש ב-0.5%, ת&quot;א 125 נסוג ב-0.2%; דוחות בזק הראו זינוק של 200% ברווחי פלאפון - מניות המתחרות זינקו; חלל תקשורת קפצה ב-10.6% - הלוויין עמוס 17 הגיע ליעד ויתחיל בפעילות מסחרית; אחרי הדוחות - בזק עלתה ב-1%, מזרחי טפחות טיפס ב-2.3%"/>
  </head>
  <body>
    <article>
      <h1>בורסת ת"א: סלקום נסקה ב-21%, פרטנר קפצה ב-10.6%</h1>
      <h2>מדד ת"א 35 נחלש ב-0.5%, ת"א 125 נסוג ב-0.2%; דוחות בזק הראו זינוק של 200% ברווחי פלאפון - מניות המתחרות זינקו; חלל תקשורת קפצה ב-10.6% - הלוויין עמוס 17 הגיע ליעד ויתחיל בפעילות מסחרית; אחרי הדוחות - בזק עלתה ב-1%, מזרחי טפחות טיפס ב-2.3%</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">מיקי גרינפלד ושיר רייטר</a></address>
      <p>
        <b>דיווח שוטף מהבורסה בת"א: העדכונים החשובים, המניות הבולטות, אגרות החוב, ועדכוני האנליסטים</b>
      </p>
      <p><a href="https://www.calcalist.co.il/stocks/home/0,7340,L-3961-198,00.html?quote=%D7%9E%D7%93%D7%93%20%D7%AA">ת"א 35</a> <a href="https://www.calcalist.co.il/stocks/home/0,7340,L-3961-199,00.html?quote=%D7%9E%D7%93%D7%93%20%D7%AA">ת"א 125</a> <a href="https://www.calcalist.co.il/stocks/home/0,7340,L-3961-1337,00.html?quote=%D7%9E%D7%93%D7%93%20%D7%AA">בנקים-5</a> <a href="https://www.calcalist.co.il/stocks/home/0,7340,L-3961-525,00.html?quote=%D7%9E%D7%93%D7%93%20%D7%AA">טכנולוגיה</a> <a href="https://www.calcalist.co.il/stocks/home/0,7340,L-3961-521,00.html?quote=%D7%9E%D7%93%D7%93%20%D7%AA">ביומד</a> <a href="https://www.calcalist.co.il/stocks/home/0,7340,L-3961-526,00.html?quote=%D7%9E%D7%93%D7%93%20%D7%AA">נפט וגז</a> <a href="https://www.calcalist.co.il/stocks/home/0,7340,L-3961-403,00.html?quote=%D7%9E%D7%93%D7%93%20%D7%AA">נדל"ן</a></p>
      <p><a href="https://t.me/calcalist">לחצו כאן לערוץ הטלגרם של מדור שוק ההון בכלכליסט</a> </p>
      <p><b>17:25 - </b>הבורסה בתל אביב נעלה את יום המסחר במגמה שלילית - מדד ת"א 35 נחלש ב-0.5%, ת"א 125 ירד ב-0.2%. מניות הסלולר זינקו על רקע דוחות פלאפון - סלקום נסקה ב-21.1%, פרטנר קפצה ב-10.6%. חלל תקשורת זינקה ב-9.1% אחרי שדיווחה שהלוויין עמוס 17 הגיע למסלול היעד שלו בחלל וצפוי להתחיל בפעילות מסחרית.</p>
      <p>לאחר הדוחות: בזק עלתה ב-1%, בי-קום קפצה ב-6.4%, וואן טכנולוגיות הוסיפה 2.5%, מזרחי טפחות התחזק ב-2.3%, אינרום עלתה ב-6.8%, ויקטורי טיפסה ב-0.8%, אנרג'יקס מחקה 2.7%. לאומי ריכז את המחזור הגבוה בבורסה ונסוג ב-1%.</p>
      <figure>
        <img src="https://images1.calcalist.co.il/PicServer2/20122005/540696/5_l.jpg"/>
        <figcaption>מכשירי טלפון סלולרי <br/>צילום: שאטרסטוק</figcaption>
      </figure>
      <p><b>16:00 - </b>מגמות מסחר בבורסה: בצד החיובי - עדיקה סטייל מטפסת ב-0.7% ביום תשיעי לעליות, סלקום מזנקת ב-14.1% ביום שביעי חיובי ברצף, בזק מוסיפה 0.7% ביום שישי למגמה החיובית. בצד השלילי - פלסאון תעשיות נחלשת ב-1.6% ביום 11 של ירידות, בריינסווי נסוגה ב-0.8% ביום שביעי שלילי, ישראכרט מאבדת 1.2% ביום אדום שישי ברצף.</p>
      <p>פרוטליקס ממריאה ב-69.9% לשווי שוק של 150.2 מיליון שקל ומרכזת מחזור גבוה יחסית למניה זו, אחרי שמנהל המזון והתרופות האמריקאי (FDA) אישר מסלול מואץ לתרופת הדגל שלה - פגיוניגלסידאז אלפא לטיפול במחלת פברי.</p>
      <p><b>14:00 -</b> פתיחת חנויות חדשות ועליית המחירים הובילו <a href="https://www.calcalist.co.il/markets/articles/0,7340,L-3773925,00.html">לצמיחה בהכנסות הרבעוניות</a> של רשת ויקטורי אך תקן חשבונאי הוביל לירידה ברווח הנקי: רשת הסופרמרקטים שבשליטת משפחת רביד ובניהול אייל רביד דיווחה על הכנסות של 446.7 מיליון שקל ברבעון השלישי של 2019 - עלייה של 4.8% ביחס לרבעון המקביל ב-2018.</p>
      <p>למרות עלייה ברווחיות הגולמית והתפעולית, הרווח הנקי ירד ב-3.7% ל-9.3 מיליון שקל בשל יישום התקן החשבונאי החדש IFRS16. בנטרול השפעת התקן עלה הרווח הנקי ב-19.1% ל-11.5 מיליון שקל. מניית ויקטורי מטפסת ב-1.1% לאחר פרסום הדוחות.</p>
      <p><b>12:30 -</b> תמר פטרוליום רוצה למחוק את אלון גז מהמסחר בבורסה: החברות דיווחו שתמר פטרוליום הגישה הצעה לא מחייבת למשא ומתן לרכישת כלל מניות אלון גז בעסקת מיזוג משולש הופכי. במסגרת העסקה שמציעה תמר פטרוליום, תימחק אלון גז מהמסחר בבורסה תל אביב ובעלי המניות בה יקבלו מניות של תמר פטרוליום. תמר פטרוליום מחזיקה ב-16.75% ממאגרי הגז תמר ודלית, אלון גז מחזיקה ב-4% ממאגר תמר.</p>
      <p>מניית אלון גז מטפסת ב-1%, תמר פטרוליום נסוגה ב-0.1%.</p>
      <figure>
        <img src="https://images1.calcalist.co.il/PicServer2/20122005/528000/00.jpg"/>
        <figcaption>מאגר תמר <br/>צילום: יח"צ</figcaption>
      </figure>
      <p><b>12:00 -</b> מניות הסלולר קופצות - סלקום מזנקת ב-12%, פרטנר עולה ב-8.7%.</p>
      <p>ברקע לזינוק - דוחות טובים לפלאפון, החברה הבת של בזק. פלאפון סיימה את הרבעון השלישי של 2019 עם רווח של 18 מיליון שקל, לעומת רווח של 6 מיליון שקל ברבעון המקביל. החברה הציגה רווח תפעולי של 16 מיליון שקל, מול הפסד תפעולי של 2 מיליון שקל ברבעון המקביל.</p>
      <figure>
        <img src="https://images1.calcalist.co.il/PicServer3/2019/10/22/941626/CAL162411_l.jpg"/>
        <figcaption>סניף סלקום בדיזנגוף סנטר <br/>צילום מסך: גוגל מפס</figcaption>
      </figure>
      <p><b>11:55 - </b><a href="https://www.calcalist.co.il/stocks/home/0,7340,L-3959-695437,00.html?quote=%D7%9E%D7%96%D7%A8%D7%97%D7%99%20%D7%98%D7%A4%D7%97%D7%95%D7%AA">מזרחי טפחות</a> מטפס ב-1.4% לאחר הדוחות: הבנק סיכם את הרבעון השלישי של 2019 עם ירידה של 7% ברווח הנקי ל-422 מיליון שקל. התשואה על ההון עמדה ברבעון על 11.1% והבנק הכריז על חלוקת דיבידנד של 169 מיליון שקל.</p>
      <p>הרווח הושפע לרעה מירידת מדד המחירים לצרכן ברבעון הנוכחי, לעומת עלייתו ברבעון המקביל אשתקד. הפער במדד בין הרבעונים עמד על 0.9% ואחראי להפרש של 113 מיליון שקל בהכנסות בין שני הרבעונים.</p>
      <p><b>11:15 -</b> עמוס 17 הגיע ליעד ו<a href="https://www.calcalist.co.il/stocks/home/0,7340,L-3959-1092345,00.html?quote=%D7%97%D7%9C%D7%9C%20%D7%AA%D7%A7%D7%A9%D7%95%D7%A8%D7%AA">חלל תקשורת</a> קופצת ב-7.5%: חברת שירותי התקשורת הלוויינית עידכנה היום שהלוויין סיים בהצלחה את בדיקות מערכותיו השונות, והגיע לנקודת המסלול המיועדת - מעט יותר משלושה חודשים לאחר שיגורו ב-7 באוגוסט. עמוס 17 צפוי להתחיל פעילות מסחרית בימים הקרובים.</p>
      <figure>
        <img src="https://images1.calcalist.co.il/PicServer3/2019/08/07/925674/1NL.jpg"/>
        <figcaption>שיגור הלוויין עמוס 17 <br/>צילום: SpaceX</figcaption>
      </figure>
      <p><b>10:25 -</b> בית ההשקעות <a href="https://www.calcalist.co.il/stocks/home/0,7340,L-3959-1081843,00.html?quote=%D7%9E%D7%99%D7%98%D7%91%20%D7%93%D7%A9">מיטב דש</a> רשם ירידה של 1.7% בהכנסות הרבעון השלישי של 2019, שהסתכמו ב-227 מיליון שקל. הרווח הנקי עלה ב-8% ביחס לרבעון המקביל ב-2018 ועמד על 27 מיליון שקל. היקף הנכסים המנוהלים בבית ההשקעות עמד בסוף הרבעון השלישי של שנת 2019 על כ-135 מיליארד שקל, בהשוואה להיקף נכסים של כ-133 מיליארד שקל בסוף הרבעון השלישי של 2018. מניית מיטב דש נחלשת ב-1.1%.</p>
      <p><b>9:50 - </b>המסחר נפתח: המדדים ת"א 35 ות"א 125 עולים ב-0.1%; <a href="https://www.calcalist.co.il/stocks/home/0,7340,L-3959-1097278,00.html?quote=%D7%90%D7%9E%D7%95%D7%AA">אמות</a>עולה ב-1.3% בפסגת ת"א 35 לאחר שהודיעה על<a href="https://www.calcalist.co.il/markets/articles/0,7340,L-3773906,00.html">הסכם רכישת המחצית הנוספת של קניון קרית אונו</a> מידי <a href="https://www.calcalist.co.il/stocks/home/0,7340,L-3959-699017,00.html?quote=%D7%A0%D7%9B%D7%A1%D7%99%D7%9D%20%D7%95%D7%91%D7%A0%D7%99%D7%9F">נכסים ובניין</a>תמורת 538 מיליון שקל. לפני כחודשיים דיווחה החברה על אישור עקרוני לרכישת מחצית מהקניון. שטראוס נחלשת ב-0.7% בתחתית המדד.  לאחר הדוחות: בזק עולה ב-0.4%, ריט 1 עולה ב-0.3%, וואן טכנ' מטפסת ב-4.6% (בפסגת ת"א 90), אינרום מתחזקת ב-4.4%, אנרג'יקס נחלשת ב-0.6%.</p>
      <p><b>9:35 - </b>עוד פרסמו דוחותו: <a href="https://www.calcalist.co.il/stocks/home/0,7340,L-3959-1123355,00.html?quote=%D7%90%D7%A0%D7%A8%D7%92'%D7%99%D7%A7%D7%A1">אנרג'יקס</a>, <a href="https://www.calcalist.co.il/stocks/home/0,7340,L-3959-1081843,00.html?quote=%D7%9E%D7%99%D7%98%D7%91%20%D7%93%D7%A9">מיטב דש</a> ו <a href="https://www.calcalist.co.il/stocks/home/0,7340,L-3959-1132356,00.html?quote=%D7%90%D7%99%D7%A0%D7%A8%D7%95%D7%9D">אינרום</a>.</p>
      <p><b>9:30 -</b> תוצאות ריט 1 (שהעלתה תחזית לשנה כולה): <a href="https://www.calcalist.co.il/markets/articles/0,7340,L-3773897,00.html">ה-NOI ברבעון עלה ב-16% ל-90.9 מיליון שקל</a>, בהשוואה ל-78.3 מיליון שקל ברבעון המקביל (ו-85 מיליון שקל ברבעון הקודם). בשורת הרווח המתואם, ה-FFO הריאלי, נרשמה עלייה של 12%, ל-66 מיליון שקל, בהשוואה ל-58.8 מיליון שקל ברבעון המקביל (ו-63 מיליון שקל ברבעון השני).  </p>
      <p><b>9:00 -</b> קבוצת <a href="https://www.calcalist.co.il/stocks/home/0,7340,L-3959-230011,00.html?quote=%D7%91%D7%96%D7%A7">בזק</a>, בניהולו של דודו מזרחי, <a href="https://www.calcalist.co.il/markets/articles/0,7340,L-3773902,00.html">מסיימת את הרבעון השלישי של 2019 עם רווח נקי של 191 מיליון שקל</a>, לעומת רווח של 234 מיליון שקל ברבעון המקביל - ירידה של 18.3%. הכנסות הקבוצה הסתכמו ב-2.24 מיליארד שקל, לעומת 2.3 מיליארד שקל ברבעון המקביל, ירידה של 2.3%. החברה מסיימת עם את התקופה עם רווח תפעולי של 459 מיליון שקל, מול רווח של 429 מיליון שקל ברבעון אשתקד. ה-EBITDA הסתכם ב-940 מיליון שקל, לעומת 976 מיליון שקל ברבעון השלישי של 2019, ירידה של כ-4%.</p>
      <p><b>8:20 - </b>דוחות  <a href="https://www.calcalist.co.il/stocks/home/0,7340,L-3959-161018,00.html?quote=%D7%95%D7%95%D7%90%D7%9F%20%D7%98%D7%9B%D7%A0%D7%95%D7%9C%D7%95%D7%92%D7%99%D7%95%D7%AA">וואן טכנולוגיות</a>: ההכנסות ברבעון השלישי הסתכמו ב-377.2 מיליון שקל, לעומת 327 מיליון שקל ברבעון המקביל, צמיחה של 15.4%. "הגידול נובע בחלקו מגידול אורגני בפעילויות החברה ובחלקו מכניסה לאיחוד של חברות שאוחדו לראשונה בתקופת הדוח", מציינת החברה. הוצאות מכירה ושיווק טיפסו ב-12.4% ל-19.7 מיליון שקל, הוצאות הנהלה וכלליות עלו ב-9.8% ל-19.9 מיליון שקל. בשורת הרווח התפעולי מציגה החברה שיפור מרשים של 46.4% ל-30.7 מיליון שקל, לעומת 21 מיליון שקל ברבעון המקביל. ה-EBITDA זינק ב-67.8% ל-41.6 מיליון שקל, בהשוואה ל-24.8 מיליון שקל ברבעון המקביל.  בשורה התחתונה רשמה וואן טכנולוגיות רווח נקי של 20.7 מיליון שקל, לעומת 14.5 מיליון שקל ברבעון המקביל, שיפור של 42%.</p>
      <figure>
        <img src="https://images1.calcalist.co.il/PicServer2/20122005/391259/CAL031182L.jpg"/>
        <figcaption>עדי אייל מנכ"ל ווואן טכנ' <br/>צילום: עמית שעל</figcaption>
      </figure>
      <p><b>7:30 - </b>קרן הריט למגורים להשכרה <a href="https://www.calcalist.co.il/stocks/home/0,7340,L-3959-1139195,00.html?quote=%D7%9E%D7%92%D7%95%D7%A8%D7%99%D7%98">מגוריט</a> <a href="https://www.calcalist.co.il/markets/articles/0,7340,L-3773891,00.html">הודיעה אתמול לאחר תום יום המסחר על גיוס הון</a>: החברה קיבלה ממשקיעים מוסדיים הצעה לרכישת 551,929,000 מניות של החברה בתמורה למניה של 0.75 שקלים ובתמורה כוללת של כ-414 מיליון שקל. המחיר משקף דיסקאונט של 11.8% על מחיר הסגירה של המניה אתמול, אשר עמד על 0.85 שקלים. בין המוסדיים שהשתתפו ניתן למנות את חברות הביטוח הפניקס, מנורה, כלל ביטוח ומוסדיים מובילים נוספים.</p>
      <p><b>7:20 -</b> כמדי יום שני, המשקיעים בבורסה בת"א יעקבו בשעות הבאות אחר המגמה בשווקים הבינ"ל שנכנסים במהלך היום לשבוע מסחר חדש - הבשורה מאסיה חיובית, <a href="https://www.calcalist.co.il/markets/articles/0,7340,L-3773845,00.html">עם עלייה של 0.3% בטוקיו ושל 1.1% בהונג קונג</a>. עוד על הפרק, הדוחות הכספיים. מאז הנעילה אתמול יצאו דוחות <a href="https://www.calcalist.co.il/stocks/home/0,7340,L-3959-1098920,00.html?quote=%D7%A8%D7%99%D7%98%201">ריט 1</a>, <a href="https://www.calcalist.co.il/stocks/home/0,7340,L-3959-1104496,00.html?quote=%D7%90%D7%95%D7%A8%D7%93">אורד</a>ו <a href="https://www.calcalist.co.il/stocks/home/0,7340,L-3959-1119080,00.html?quote=%D7%9C%D7%95%D7%99%D7%A0%D7%A9%D7%98%D7%99%D7%9F%20%D7%A0%D7%9B%D7%A1%D7%99%D7%9D">לוינשטיין נכסים</a>.</p>
      <p><a href="https://www.calcalist.co.il/markets/articles/0,7340,L-3773824,00.html">אתמול נרשמה בבורסה נעילה חיובית</a>: מדד ת"א 35 התחזק ב-0.6%, ת"א 125 עלה ב-0.8%. טבע טיפסה ב-5.7% ולייבפרסון ב-6.7%. פוקס התחזקה ב-5.9% במחזור הגבוה בבורסה לאחר הדוחות - קבוצת האופנה ריכזה מחזור של 31.7 מיליון שקל לעומת ממוצע של 2.9 מיליון שקל במניה זו בשנה האחרונה.</p>
      <figure>
        <img src="https://images1.calcalist.co.il/PicServer3/2017/07/12/741850/12_l.jpg"/>
        <figcaption>צילום: בלומברג</figcaption>
      </figure>
    </article>
  </body>
</html>