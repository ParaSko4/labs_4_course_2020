<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/cota-de-piata-a-masinilor-diesel-vandute-in-romania-s-a-stabilizat-25-94803.html"/>
    <meta property="og:site_name" content="Automarket"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Cota de piață a mașinilor diesel vândute în România s-a stabilizat: 25% după primele 10 luni ale anului"/>
    <meta property="og:description" content="25% dintre mașinile noi cumpărate de români în primele 10 luni ale anului au avut motorizare diesel, în timp ce cota de piață a mașinilor cu motoare pe benzină a rămas constantă la 71%."/>
  </head>
  <body>
    <article>
      <h1>Cota de piață a mașinilor diesel vândute în România s-a stabilizat: 25% după primele 10 luni ale anului</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Daniel Popescu,</a></address>
      <p>25% dintre mașinile noi cumpărate de români în primele 10 luni ale anului au avut motorizare diesel, în timp ce cota de piață a mașinilor cu motoare pe benzină a rămas constantă la 71%.</p>
      <p>După o lungă perioadă în care cota de piață a mașinilor <a href="https://www.automarket.ro/stiri/aprindere-prin-comprimare-86323.html">diesel</a> a scăzut în fiecare lună în România, datele publicate de Asociația Producătorilor și Importatorilor de Automobile din România (APIA) arată că după primele 10 luni ale anului piața s-a stabilizat.</p>
      <p>
        <b>Astfel, 25.4% dintre mașinile noi cumpărate de români în perioada ianuarie-octombrie au avut motoare <a href="https://www.automarket.ro/stiri/aprindere-prin-comprimare-86323.html">diesel</a>, volumul total fiind de  36.661 de unități.</b>
      </p>
      <p>Cota de piață este practic similară cu cea de după primele nouă luni ale anului, însă comparativ cu perioada similară a anului trecut există o scădere pronunțată de la o cotă de piață de 35.8%.</p>
      <p><b>Între timp, volumul de mașini noi cu unități pe benzină comercializate în primele 10 luni a fost de 102.462 de unitari, corespunzător unei cote de piață de 71%.</b> În acest caz se remarcă o creștere cu 10 puncte procentuale comparativ cu perioada similară a anului trecut.</p>
      <p><b>Volumul de mașini <a href="https://www.automarket.ro/stiri/masina-electrica-85611.html">electrice</a> și hibride a fost în perioada ianuarie-octombrie de 5.283 de unități, iar cota de piață a ajuns la 3.7%.</b> Chiar dacă se observă o creștere a cotei de piață de la valoarea de 2.7% înregistrată în perioada similară a anului trecut, cota de piață a rămas relativ stabilă după ce volumul din luna octombrie a fost mai mic decât cel înregistrat în septembrie (549 unități vs. 652 unități), pe măsură ce efectul programului Rabla Plus se estompează.</p>
      <p>Pentru ultimele două luni ale acestui an, reprezentanții APIA se așteaptă la  consolidare ușoară a cotei de piață pentru mașini <a href="https://www.automarket.ro/stiri/aprindere-prin-comprimare-86323.html">diesel</a>, pe baza evoluției pozitive care a început în aprilie.</p>
      <p>Via APIA</p>
    </article>
  </body>
</html>