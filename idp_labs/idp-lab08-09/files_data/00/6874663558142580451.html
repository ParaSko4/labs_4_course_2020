<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773917,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="שוברת את השוק: TikTok מתכננת שירות סטרימינג שיתחרה בספוטיפיי ואפל מיוזיק"/>
    <meta property="og:description" content="אפליקציית המדיה החברתית הסינית מתכננת להשיק פיילוט לשירות סטרימינג למוזיקה שיתחרה בספוטיפיי, יוטיוב ואפל מיוזיק; בתוך כך היא גם מתכננת להשיק פיצ'ר שיאפשר ליוצרים להוסיף קישורים בסרטונים כדי שיוכלו למכור מוצרים באתרים חיצוניים"/>
  </head>
  <body>
    <article>
      <h1>שוברת את השוק: TikTok מתכננת שירות סטרימינג שיתחרה בספוטיפיי ואפל מיוזיק</h1>
      <h2>אפליקציית המדיה החברתית הסינית מתכננת להשיק פיילוט לשירות סטרימינג למוזיקה שיתחרה בספוטיפיי, יוטיוב ואפל מיוזיק; בתוך כך היא גם מתכננת להשיק פיצ'ר שיאפשר ליוצרים להוסיף קישורים בסרטונים כדי שיוכלו למכור מוצרים באתרים חיצוניים</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שירות כלכליסט</a></address>
      <p>טיקטוק, אפליקציית המדיה החברתית הסינית, בוחנת בימים אלה השקה של שירות סטרימינג למוזיקה כדוגמת ספוטיפיי, אפל מיוזיק ויוטיוב מיוזיק. השירות יושק כפיילוט בדצמבר הקרוב בתחילה בשווקים של מדינות מתפתחות כגון הודו, אינדונזיה או ברזיל. על פי הדיווח של הפייננשל טיימס אמש (א'), החברה כבר נמצאת במגעים מתקדמים עם חברות מוזיקה כגון יוניברסל, וורנר מיוזיק וסוני מיוזיק.</p>
      <p>החברה שמחזיקה באפליקציה מנסה להכות בברזל החם ולהרחיב את עסקיה ואת מקורות ההכנסה שלה. במקביל לשירות הסטרימינג היא גם בוחנת פיצ'ר חדש בארה"ב שיאפשר לה להיכנס לזירת הקמעונאות המקוונות ויגוון את מקורות ההכנסה שלה מעבר לפרסומות.</p>
      <p>על פי דיווח של הוול סטריט ג'ורנל, טיקטוק עורכת פיילוט בארה"ב שבמסגרתו איפשרה לקבוצה קטנה של יוצרי סרטונים נבחרים להוסיף לינקים לקליפים שהם חולקים בפלטפורמה. הפיצ'ר החדש זמין לכעשרה יוצרים בלבד, שנהנים ממספר גדול במיוחד של עוקבים. הפיצ'ר כבר קיים בגרסה הסינית של האפליקציה, Douyin, ומאפשר ליוצרים לצרף לינקים לסרטונים שלהם, כאשר המשתמשים יכולים לפתוח אותם ישירות ולבצע את הרכישה, מבלי לצאת מהאפליקציה.</p>
      <figure>
        <img src="https://images1.calcalist.co.il/PicServer3/2019/02/28/888809/TT2_l.jpg"/>
        <figcaption>טיקטוק קנתה תהילת עולם עם סרטוני חתולים וקליפים של עד 15 שניות</figcaption>
      </figure>
      <p>למרות שהוא איננו מוגבל ללינקים קמעונאיים, כמה מהיוצרים כבר החלו לחבר את הסרטונים שלהם למוצרים באמזון. יוג'יניה צ'ן, עם 2.1 מיליון עוקבים בטיק טוק, היא אחד המשתמשים שנבחרו לפיילוט. צ'ן העלתה סרטון של כלבים הלבושים בתחפושות של החברה שלה, פנדאלון, עם לינק לאמזון שם מופיעים המוצרים.</p>
      <p>בתוך כך, דו''ח של חברת המחקר לאפליקציות Sensor Tower, ושפורסם בשבוע שעבר העלה שאפליקציית טיקטוק הגיעה ללמעלה ממיליארד וחצי הורדות בעולם, מתוכם 123 מיליון בארה"ב. מספרים אלה הופכים אותה לאפליקציה השלישית בתחום שאינו גיימינג בהיקף המשתמשים אחרי ווטסאפ ומסנג'ר של פייסבוק. המדינות המובילות במספר ההורדות הן הודו וסין כאשר ארה"ב במקום השלישי.</p>
      <p>גיוון מקורות ההכנסה אינה נחלתה הבלעדית של טיקטוק. גם יריבתה מבית פייסבוק, אינסטגרם, למשל, מאפשרת למשתמשים לרכוש מוצרים שמוצגים בפידים של האתר, ואילו פינטרסט מתייגת מוצרים ושולחת את המשתמשים לאתרים קמעונאיים כדי לרכוש אותם.</p>
      <p>טיקטוק, שנמצאת בבעלות החברה הסינית Bytedance, מציגה בעיקר סרטוני חתולים, מתיחות וקליפים קלילים אחרים, שרובם נמשכים 15 שניות או פחות. היא מתחרה ביוטיוב, פייסבוק ואתרים נוספים, על תשומת הלב של הצרכנים וגם על פרסום דיגיטלי. בזכותה הפכה Bytedance לאחת מחברות הסטארט-אפ בעלות שווי השוק הגדול בעולם, המוערך ב-75 מיליארד דולר.</p>
    </article>
  </body>
</html>