<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773920,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="השקל ממשיך לטפס לאחר הצמיחה המפתיעה: הדולר בשפל של כמעט שנתיים"/>
    <meta property="og:description" content="המטבע האמריקאי יורד ב-0.1% ל-3.46 שקלים - רמתו הנמוכה מאז מרץ 2018, היורו נחלש ב-0.1% ל-3.827 שקלים; הלמ&quot;ס דיווחה על צמיחה של 4.1% ברבעון השלישי - מעל הצפי ל-3%; מתחילת השנה זינק המטבע הישראלי ב-8.08% מול הדולר, וב-12% מול היורו"/>
  </head>
  <body>
    <article>
      <h1>השקל ממשיך לטפס לאחר הצמיחה המפתיעה: הדולר בשפל של כמעט שנתיים</h1>
      <h2>המטבע האמריקאי יורד ב-0.1% ל-3.46 שקלים - רמתו הנמוכה מאז מרץ 2018, היורו נחלש ב-0.1% ל-3.827 שקלים; הלמ"ס דיווחה על צמיחה של 4.1% ברבעון השלישי - מעל הצפי ל-3%; מתחילת השנה זינק המטבע הישראלי ב-8.08% מול הדולר, וב-12% מול היורו</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שיר רייטר</a></address>
      <p>השקל ממשיך להתחזק מול הדולר והיורו, לאחר <a href="https://www.calcalist.co.il/local/articles/0,7340,L-3773829,00.html">נתוני הצמיחה שהפתיעו אתמול לטובה</a>. הדולר מאבד היום (ב') 0.1% בשוק המט"ח המקומי ונסחר ב-3.46 שקלים - רמתו הנמוכה ביותר מאז 2018, היורו נחלש ב-0.1% לרמה של 3.826 שקלים.</p>
      <p>בקביעת השערים היציגים, מוקדם יותר היום, ירד הדולר ב-0.4% מול המטבע הישראלי ושערו היציג נקבע על 3.464 שקלים. היורו נחלש ב-0.1% ושערו היציג נקבע על 3.829 שקלים.</p>
      <p>מתחילת השנה זינק השקל ב-8.08% מול הדולר, וב-12% מול היורו.</p>
      <p>בשוק הבינלאומי - היורו מטפס ב-0.1% מול הדולר ל-1.106 דולר ליורו, הפאונד קופץ ב-0.5% מול המטבע האמריקאי ונסחר ב-1.297 דולר.</p>
      <figure>
        <img src="https://images1.calcalist.co.il/PicServer3/2019/07/29/923858/3_l.jpg"/>
        <figcaption>שטרות שקלים</figcaption>
      </figure>
      <p>לפי נתונים שפרסמה אתמול הלמ"ס, התוצר המקומי הגולמי (תמ"ג) עלה ברבעון השלישי ב- 4.1% - משמעותית מעל תחזית משרד האוצר שעמדה על צמיחה של 3%-3.1%. ברבעון השני עלה התמ"ג ב-0.8% וברבעון הראשון ב-4.5%.</p>
      <p>התמ"ג לנפש התאושש אף הוא ועלה ברבעון השלישי ב-2.1% לאחר ירידה של 0.9% ברבעון השני ועלייה של 2.7% ברבעון הראשון. התמ"ג העסקי צמח ב-5%.</p>
      <p>"אנו סבורים שבנק ישראל יותיר את הריבית ללא שינוי בשבוע הבא", אמר עפר קליין, ראש אגף כלכלה ומחקר בקבוצת הראל ביטוח ופיננסים. "למרות שכבר שניים מתוך חמישה חברים בוועדה המוניטרית הצביעו להוריד את הריבית בהחלטה הקודמת, ולמרות שהאינפלציה עמוק מתחת ליעד הבנק. אנו סבורים שהריבית תישאר ללא שינוי נוכח נתוני הצמיחה הסותרים, העלייה המחודשת במחירי הדירות והעצירה במדיניות הורדות הריבית של מרבית השווקים המפותחים - מארה"ב עד לניו-זילנד".</p>
    </article>
  </body>
</html>