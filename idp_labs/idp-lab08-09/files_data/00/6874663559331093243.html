<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773898,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="שינוי מבני ברשות ני&quot;ע: המזכ&quot;ל יהפוך למנכ&quot;ל, המחלקות אורגנו מחדש"/>
    <meta property="og:description" content="תפקידו של המזכ&quot;ל עודד שפירר יוסב למנהל כללי, שיפקח על שלוש המחלקותהמרכזיות ברשות; מחלקת ביקורת חדשה תאגד את שלוש יחידות הביקורת הקיימות; היו&quot;ר גואטה: &quot;השינוי נועד לתת מענה מיטבי לקידום התכנית האסטרטגית של הרשות&quot;"/>
  </head>
  <body>
    <article>
      <h1>שינוי מבני ברשות ני"ע: המזכ"ל יהפוך למנכ"ל, המחלקות אורגנו מחדש</h1>
      <h2>תפקידו של המזכ"ל עודד שפירר יוסב למנהל כללי, שיפקח על שלוש המחלקותהמרכזיות ברשות; מחלקת ביקורת חדשה תאגד את שלוש יחידות הביקורת הקיימות; היו"ר גואטה: "השינוי נועד לתת מענה מיטבי לקידום התכנית האסטרטגית של הרשות"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">רחלי בינדמן</a></address>
      <p>רשות ני"ע משנה את פניה - מבחינה ארגונית: יו"ר הרשות ענת גואטה החליטה על יציאה למהלך של שינוי מבני, לצורך התאמת עבודת הרשות לצרכי שוק ההון ולמגמות הבינלאומיות. לפי הודעת הרשות, במרכז התכנית האסטרטגית לשנים הקרובות הקרובות עומדים שני יעדים - חדשנות פיננסית והגברת התחרות.</p>
      <p>יו"ר הרשות החליטה להסב את תפקיד המזכיר הכללי (מזכ"ל) לתפקיד מנכ"ל, שבו יחזיק המזכ"ל המכהן, עו"ד עודד שפירר. עו"ד שפירר ישמש כמנהל האדמיניסטרטיבי של הארגון ויעסוק בבניין הכוח וניהול המשאבים של הרשות. במסגרת תפקידו, עו"ד שפירר יהיה אמון על עבודתן של שלוש המחלקות הבאות: מחלקת משאבי אנוש; כספים ולוגיסטיקה (שתובל על ידי הסמנכ"לנועם כץ); מחלקת מערכות מידע - אותה יוביל סמנכ"ל מערכות מידע, נתן הרשקוביץ; מחלקה חדשה בתחום הביקורת. </p>
      <p>מחלקת הביקורת תרכז  את פעילות הביקורת של הרשות בגופים המפוקחים, "תוך ראיה כוללת של יעדי ומטרות הרשות". מחלקת הביקורת החדשה תאגד את שלוש יחידות הביקורת הקיימות כיום במחלקות השונות. </p>
      <p>עוד החליטה יו"ר הרשות על הרחבת תחומי פעילותה של המחלקה הבינלאומית שתהפוך למחלקת פיתוח עסקי בינלאומי. "פעילותה של מחלקה זו תאופיין בפעילות יזומה ובפיתוחם של תחומי פעילות קיימים וחדשים לפיתוח שוק ההון הישראלי בקרב תעשיית שוק ההון העולמית", מציינת הודעת הרשות. בראש המחלקה החדשה יעמוד עו"ד אופיר איל, אשר עד כה שימש יועץ בכיר ליו"ר הרשות ובמקביל ניהל את המחלקה הבינלאומית.</p>
      <p>לתפקיד היועצת הבכירה ליו"ר, מונתה עו"ד שרה קנדלר, אשר שימשה עד כה משנה ליועץ המשפטי של הרשות, מנהלת יחידת החקיקה בייעוץ המשפטי וחברת הנהלת הרשות. בתפקידה, כיועצת בכירה ליו"ר, תוביל עו"ד קנדלר את קידום האסטרטגיה של הרשות ואת הנושאים והסוגיות המקצועיות למול הגורמים הרלוונטיים במגזר הפרטי והציבורי. </p>
      <p>בהודעה לעובדי הרשות ציינה היו"ר  גואטה, כי "לאחר הכרת המערכת על בוריה ומחשבה מעמיקה, בהתייחס לאתגרי שוק ההון הניצבים בפני הרשות, החלטתי על ביצוע שינוי ארגוני אשר נועד לתת מענה מיטבי לקידום התכנית האסטרטגית של הרשות. התאמת הארגון למשימותיו היא בהלימה ליעדי הרשות"</p>
      <figure>
        <img src="https://images1.calcalist.co.il/PicServer3/2019/10/24/942531/6_l.jpg"/>
        <figcaption>יו"ר רשות ני"ע ענת גואטה <br/>צילום: אוראל כהן</figcaption>
      </figure>
    </article>
  </body>
</html>