<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calciofemminile/serie-a/2019/11/18-63495005/juventus_pari_beffardo_e_campionato_apertissimo_guarino_sara_battaglia_fino_alla_fine_/"/>
    <meta property="og:site_name" content="Tuttosport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Juventus, pari beffardo e campionato apertissimo, Guarino: &quot;Sarà battaglia fino alla fine&quot;"/>
    <meta property="og:description" content="Le bianconere incassano il gol del 2-2 al fotofinish e la classifica di Serie A si accorcia, brilla però il gioiello Andrea Staskova"/>
  </head>
  <body>
    <article>
      <h1>Juventus, pari beffardo e campionato apertissimo, Guarino: "Sarà battaglia fino alla fine"</h1>
      <h2>Le bianconere incassano il gol del 2-2 al fotofinish e la classifica di Serie A si accorcia, brilla però il gioiello Andrea Staskova</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p><b>TORINO - </b>Il pareggio al fotofinish andato in scena ieri al "Brianteo" di Monza nella super sfida della sesta giornata di Serie A tra <b>Milan</b> e<b> Juventus</b>, è il risultato più giusto. A dirlo è stata l'allenatrice bianconera <b>Rita Guarino</b> a fine gara; proprio lei che, a bordocampo, a pochissimi secondi dal triplice fischio, ha visto sfumare il sesto successo consecutivo e una prima piccola fuga in <a href="https://www.tuttosport.com/live/calcio-femminile/serie-a/classifica.html"><b>campionato</b></a>. <i>"Spiace per come abbiamo preso gol" </i>- ha commentato - <i>"ma è stata una partita equilibrata. Ci porteremo dietro lo spirito di adattamento a ogni tipo di situazione, questa è sicuramente una lezione importante. Per il titolo sarà battaglia fino alla fine"</i>. Di sicuro i risultati di ieri hanno prodotto un <b>equilibrio</b> inedito nella competizione (<b>Juventus 16, Milan 14, Fiorentina 13 e Roma 12</b>), ed è stata la Fiorentina, unica delle prime quattro della classe ad aver raccolto tre punti e ad aver capitalizzato al meglio un'occasione d'oro, a trarre il maggior beneficio da questo turno. Al contrario della <b>Roma</b> di Betty Bavagnoli, sconfitta 2-1 in casa della Florentia e ora di nuovo quarta ad una lunghezza dalle viola. Saranno proprio le giallorosse le prossime avversarie delle bianconere, e le premesse annunciano una sfida avvincente, tra due ottime squadre in cerca di un riscatto immediato. Su questo si concentreranno da oggi in avanti Sara <a href="https://www.tuttosport.com/news/calcio/calciofemminile/serie-a/2019/11/17-63458100/sale_la_febbre_per_milan-juve_gama_partita_tra_due_grandi_squadre_/"><b>Gama</b></a> e compagne, nonostante l'amarezza del risultato di ieri, confermata anche dal portiere juventino e della Nazionale azzurra <b>Laura Giulian</b>i, grande protagonista su Giacinti al Brianteo e incolpevole sulle due reti subite: <i>"Un pareggio amaro e combattuto su un campo difficile..Testa alla settimana per preparare al meglio il prossimo big match".</i></p>
      <figure>
        <img src="https://cdn.tuttosport.com/images/2019/11/18/122348028-53de775e-4f2a-4c82-b2ef-4b8dda4cfa35.jpg"/>
      </figure>
      <h3>La Juve si gode Andrea Staskova, la ceca segna ovunque</h3>
      <p>Il mercato estivo bianconero ha già dato diverse conferme al club torinese: sono infatti molto convincenti le prestazioni di giocatrici come <b>Linda Sembrant</b> (perfettamente a suo agio e titolarissima al posto dell'infortunata Cecilia Salvai e premiata appena una settimana fa come miglior difensore svedese dell'anno dalla sua Federazione nazionale) e <b>Maria Alves Souza</b>, che negli spezzoni di gare giocate ha già messo in luce le sue doti offensive sulla fascia, a sorprendere più di ogni altra è la 19enne <b>Andrea Staskova</b>: l'attaccante ceca, ieri autrice del momentaneo 2-1 bianconero, è l'unica della della rosa della Juve ad essere andata a segno in almeno tre competizioni nella stagione 2019/20 (Serie A, Supercoppa e Champions League). L'ex Sparta Praga per questo potrebbe rivelarsi utile non solo a gara in corso, ma anche nel ruolo di titolare.  </p>
      <related>
        <a href="https://www.tuttosport.com/news/calcio/calciofemminile/serie-a/2019/11/17-63472431/finisce_2-2_il_big_match_tra_milan_e_juve_bianconere_beffate_al_93_/"/>
        <a href="https://www.tuttosport.com/news/calcio/calciofemminile/serie-a/2019/11/17-63458100/sale_la_febbre_per_milan-juve_gama_partita_tra_due_grandi_squadre_/"/>
        <a href="https://www.tuttosport.com/archivio/calcio/calciofemminile/serie-a"/>
        <a href="https://www.tuttosport.com/news/calcio/calciofemminile/serie-a/2019/11/17-63472431/finisce_2-2_il_big_match_tra_milan_e_juve_bianconere_beffate_al_93_/?related_news"/>
        <a href="https://www.tuttosport.com/news/calcio/calciofemminile/serie-a/2019/11/17-63458100/sale_la_febbre_per_milan-juve_gama_partita_tra_due_grandi_squadre_/?related_news"/>
        <a href="https://www.tuttosport.com/news/calcio/calciofemminile/serie-a/2019/11/14-63378366/tanti_gol_bianconeri_con_le_nazionali_ma_gama_a_rischio_per_il_big_match_col_milan/?related_news"/>
        <a href="https://www.tuttosport.com/news/calcio/calciofemminile/serie-a/2019/11/12-63327249/brillano_le_stelle_della_juve_linda_sembrant_miglior_difensore_svedese_dell_anno/?related_news"/>
      </related>
    </article>
  </body>
</html>