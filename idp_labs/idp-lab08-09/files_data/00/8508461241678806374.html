<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/nadacia-o2-podporila-vyvoj-hier-ktore-pripominaju-hodnoty-novembra-89/"/>
    <meta property="og:site_name" content="TECHBOX"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Nadácia O2 podporila vývoj hier, ktoré pripomínajú hodnoty novembra ’89"/>
    <meta property="og:description" content="Vivat Sloboda a V_elvet R_evolution mladým ľudom pripomínajú udalosti novembra 1989 hrou na štýl GTA a virtuálnou realitou za podpory Férovej nadácie O2."/>
  </head>
  <body>
    <article>
      <h1>Nadácia O2 podporila vývoj hier, ktoré pripomínajú hodnoty novembra ’89</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Juraj Recký</a></address>
      <p>
        <b><a href="https://spolocnost.o2.sk/ferova-nadacia">Férová nadácia O2</a> tento rok finančne podporila aj dve hry, ktoré majú mladým pripomínať myšlienky udalostí novembra ’89.</b>
      </p>
      <p>Férová nadácia O2 grantovým programom „Sloboda nie je samozrejmosť“ aj tento rok podporila 13 kreatívnych projektov, ktorých cieľom je atraktívnou formou pripomenúť mladej generácii hodnotu slobody a demokracie.</p>
      <figure>
        <img src="https://techbox.dennikn.sk/wp-content/uploads/2019/11/O2-revolucia-hry-ferova-nadacia-12.jpg"/>
      </figure>
      <p>O2 dnes na neformálnom stretnutí ukázalo dva z podporených projektov. Hru Vivat Sloboda, ktorá bola podporená sumou 4 000 € a projekt V_elvet R_evolution pre virtuálnu realitu, ktorý je náhľadom do života ľudí okolo novembrovej revolúcie cez prehliadkou socialistického bytu. Tento projekt bol podporený rovnako sumou 4 000 €.</p>
      <p>Hra Vivat Sloboda vás prenesie do Bratislavy počas novembra 1989. V role taxikára môžete vizuálne objavovať mesto, samozrejme, nechýba plnenie úloh. Z dispečingu vás zavolajú, aby ste odviezli buď študenta, ktorý sa aktívne podieľal na revolúcií alebo straníckeho pohlavára.</p>
      <figure>
        <img src="https://techbox.dennikn.sk/wp-content/uploads/2019/11/O2-revolucia-hry-ferova-nadacia-1.jpg"/>
      </figure>
      <p>Počas jazdy vám z rádia znejú autentické nahrávky Československého rozhlasu alebo zakázaného Hlasu Ameriky. Repliky pasažierov sú tiež autentické. Stranícky pohlavár cituje dochované archívne výroky, študent zasa zážitky z revolúcie, ktoré zdieľali ľudia v rámci minuloročného projektu Tváre slobody, za ktorým stálo O2.</p>
      <p>Autori hry nemali ambíciu poukazovať na to, čo je správne a čo nie, to nechávajú na hráčoch. Samozrejme, z citovaných textov je jasné, kto je zástancom slobody.</p>
      <figure>
        <img src="https://techbox.dennikn.sk/wp-content/uploads/2019/11/O2-revolucia-hry-ferova-nadacia-4.jpg"/>
      </figure>
      <p>TEAM VIVAT, ktorý za hrou stojí, použil na tvorbu hry viac ako 2 000 fotografií, aby hráčom čo najvernejšie priblížil tvár vtedajšej Bratislavy. Autori samozrejme čerpali z archívnych materiálov, no veľa podkladov získali chodením po hlavnom meste a vytváraním vlastných fotografií.</p>
      <p>„Je to prvá hra s otvoreným svetom na Slovensku. Samozrejme, máme ambíciu projekt rozšíriť na Vivat Slovakia. Hra bude začínať vznikom Slovenskej republiky,“ povedal scenárista a produkčný tímu TEAM VIVAT Roman Lipka.</p>
      <figure>
        <img src="https://techbox.dennikn.sk/wp-content/uploads/2019/11/O2-revolucia-hry-ferova-nadacia-5.jpg"/>
      </figure>
      <p>Vivat Sloboda bude zdarma dostupná pre počítače s operačným systémom Windows a MacOS, autori ju aktuálne vyľadujú aj pre Xbox. Na konzole si hru budete môcť vyskúšať vo vybraných predajniach O2 a zadarmo si ju budete môcť už čoskoro stiahnuť na <a href="https://vivatsloboda.sk/">www.vivatsloboda.sk</a></p>
      <p>Druhý predstavený projekt V_elvet R_evolution využíva na edukáciu mladých ľudí virtuálnu realitu. „Pôvodne sme mali v pláne spraviť približne dvojminútovú verziu, no nakoniec sme skončili na približne deviatich minútach,“ priblížili nám projekt jeho tvorcovia.</p>
      <figure>
        <img src="https://techbox.dennikn.sk/wp-content/uploads/2019/11/O2-revolucia-hry-ferova-nadacia-14.jpg"/>
      </figure>
      <p>Vo V_elvet R_evolution sa ocitnete v socialistickom byte, ktorý jeho skúmaním približuje životy ľudí pred novembrom 1989. Autori nemali ambíciu ponúknuť hru, skôr atraktívny edukačný exkurz. „Byt sme, samozrejme, konzultovali s odborníkmi a je to realistická rekonštrukcia. Použili sme vzory tapiet, elektroniku, nábytok a, samozrejme, bytové doplnky, vtedajšej strednej triedy,“ dozvedeli sme sa.</p>
      <figure>
        <img src="https://techbox.dennikn.sk/wp-content/uploads/2019/11/O2-revolucia-hry-ferova-nadacia-16.jpg"/>
      </figure>
      <p>Tím V_elvet R_evolution má ambíciu posunúť náučný výklad do roviny hry, no pripomenuli, že je to beh na dlhú trať. Projekt bude prerobený aj do 2D verzie a dostupný pre desktopové počítače. Neskôr aj pre Android zariadenia. V_elvet R_evolution bude k dispozícii do mesiaca.</p>
    </article>
  </body>
</html>