<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/spettacoli/musica/antonello_venditti_riparte_da_milano_il_tour_finira_a_marzo_e_uscito_sotto_il_segno_dei_pesci_the_anniversary_triplo_cd_e_dvd_live-4870856.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Antonello Venditti riparte da Milano, il tour finirà a marzo: è uscito “Sotto il segno dei pesci-The Anniversary”, triplo cd e dvd live"/>
    <meta property="og:description" content="In equilibrio tra nostalgia e contemporaneità, Antonello Venditti arricchisce la sua produzione di album dal vivo con un nuovo capitolo: “Sotto il Segno dei Pesci – The Anniversary..."/>
  </head>
  <body>
    <article>
      <h1>Antonello Venditti riparte da Milano, il tour finirà a marzo: è uscito “Sotto il segno dei pesci-The Anniversary”, triplo cd e dvd live</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>In equilibrio tra nostalgia e contemporaneità, Antonello Venditti arricchisce la sua produzione di album dal vivo con un nuovo capitolo: “Sotto il Segno dei Pesci – The Anniversary Tour,” uscito il 15 novembre. Un progetto ricco ed elaborato, che oltre a farci apprezzare gran parte dei suoi brani storici in un'esclusiva veste live, include anche diversi duetti con i super ospiti che lo hanno affiancato sul palcoscenico del tour per il quarantennale dell'album “Sotto il Segno dei Pesci”.</p>
      <p>Dall'amico di sempre Francesco De Gregori («Un fratello per me, il principe di questo palco», racconta lui stesso) alle nuove leve del pop-rap italiano, Briga e Baby K, passando per cantautori di nuova generazione come Ermal Meta e Ultimo. Pubblicato per l’occasione da Heinz Music – Legacy, Sony Music. Dopo un tour che ha segnato un sold-out dietro l'altro, (le ultime tappe previste toccheranno Milano, Roma, Livorno, Jesolo e Londra, dove la tournée si concluderà a marzo 2020 con l'unica eccezionale data europea), Antonello Venditti e la sua storica band regalano ai fan la possibilità di riviverne la magia grazie a un triplo album che rimette al centro il supporto fisico e il valore della musica che resta: “Sotto il Segno dei Pesci – The anniversary tour” sarà  disponibile, oltre che in digitale, nelle versioni 3CD, Vinile in Edizione Limitata e 3CD + DVD, che conterrà anche il lungometraggio del concerto-evento all’Arena di Verona.</p>
      <p>Venditti ha a lungo voluto e pensato questo tour come una celebrazione festosa e dedicata a tutte le generazioni di ascoltatori, come testimoniano le parole con cui ha aperto lo spettacolo: «Benvenuti! Benvenuti è poco. Ho pensato molto e sognato molto questa serata, ed è più bella di quello che potessi immaginare. “Sotto il segno dei Pesci” ebbe un forte impatto sul Paese, sia a livello musicale che culturale, tra tematiche fortissime e attuali mai affrontate prima in maniera così esplicita in una canzone (come in Sara, o Giulia), brani dagli arrangiamenti modernissimi e rivoluzionari (come Sotto il segno dei Pesci, che ancora oggi è un'inesauribile fonte di ispirazione per i nuovi cantautori it-pop) e tracce che sono una preziosa testimonianza della scena musicale anni '70 (come Francesco, dedicata all’amico Francesco De Gregori), l'album riuscì a farsi strada nel cuore e nell'immaginario italiano».  </p>
      <footer>© RIPRODUZIONE RISERVATA</footer>
    </article>
  </body>
</html>