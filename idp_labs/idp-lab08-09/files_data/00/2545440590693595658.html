<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/uluslararasi-ceza-mahkemesi-ingiliz-ordusuna-savas-sucu-sorusturmasi-acabilir/1648861"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Uluslararası Ceza Mahkemesi İngiliz ordusuna 'savaş suçu' soruşturması açabilir"/>
    <meta property="og:description" content="Uluslararası Ceza Mahkemesinin (UCM) İngiliz ordusunun Irak ve Afganistan'da işlediği savaş suçlarıyla ilgili soruşturma açabileceği ileri sürüldü."/>
  </head>
  <body>
    <article>
      <h1>Uluslararası Ceza Mahkemesi İngiliz ordusuna 'savaş suçu' soruşturması açabilir</h1>
      <h2>Uluslararası Ceza Mahkemesinin (UCM) İngiliz ordusunun Irak ve Afganistan'da işlediği savaş suçlarıyla ilgili soruşturma açabileceği ileri sürüldü.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Tayfun Salcı  </a></address>
      <h4>Londra</h4>
      <p>İngiliz kamu yayın kuruluşu BBC, <b>UCM</b>'nin <b>İngiliz ordusu</b>nun Irak ve Afganistan'da savaş suçu işlediğine dair haberlerde yer alan bulguları "çok ciddiye" aldığını kaydetti. </p>
      <p>Habere göre UCM Savcılığı, olaylarla ilgili bulguların "bağımsız değerlendirileceğini" ve soruşturma kararının bunu takiben verileceğini bildirdi.</p>
      <p>UCM İngiltere ile ilgili daha önce verdiği bir kararda, İngiliz askerlerinin Irak'ta savaş suçu işlediğini gösteren yeterli kanıt bulunduğu sonucuna varmıştı.</p>
      <p>The Times ve BBC'nin ortak araştırması, İngiliz askerlerinin yeni suçlarına ilişkin kanıtları ortaya koymuştu.</p>
      <p>Araştırmaya göre, İngiliz Savunma Bakanlığı ile bazı üst düzey komutanlar bu suçlarla ilgili yürütülen iç soruşturmaları sümen altı etmişti.</p>
      <h3>Örtbas edilen vakalar</h3>
      <p>The Times ile BBC'nin dün yayımladığı haberlere göre örtbas edilen vakalar arasında Afganistan’da 2012'de evlerinde çay içen 3 çocuk ile bir gencin bir İngiliz askeri tarafından öldürülmesi ve Irak’ın Basra kentinde 2003'te yaygın işkence yapılan bir kampta 2 tutuklunun ölümü de bulunuyor.</p>
      <p>Iraklı bir polisin 2003'te bir İngiliz askeri tarafından öldürülmesiyle ilgili soruşturmada başka bir er adına tanık ifadesi uydurulması ve dosyanın kapatılması da örtbas edilen olaylar arasında yer aldı.</p>
      <p>İngiliz savunma bakanlığı ise yazılı bir açıklama yaparak gazetenin iddialarını yalanlamıştı.</p>
      <p>Bakanlığın soruşturmalara müdahale ettiği iddiasının reddedildiği açıklamada, “Soruşturmalarda savcıların kararları bakanlığımızdan bağımsız şekilde alınmıştır.” ifadesi kullanılmıştı.</p>
      <related>
        <a href="https://www.aa.com.tr/tr/dunya/uluslararasi-ceza-mahkemesi-ingiliz-ordusuna-savas-sucu-sorusturmasi-acabilir/1648861"/>
        <a href="https://www.aa.com.tr/tr/dunya/ingilterede-muhalefet-her-sorunda-gocmenleri-suclayan-politikacilara-videoyla-karsilik-verdi/1646828"/>
        <a href="https://www.aa.com.tr/tr/dunya/ingiltere-basbakani-johnsona-gore-muhalefetin-bedava-internet-plani-deli-sacmasi/1646827"/>
        <a href="https://www.aa.com.tr/tr/dunya/ingilterede-muhalefet-bedava-internet-vaadinde-bulundu/1646557"/>
        <a href="https://www.aa.com.tr/tr/dunya/ingilteredeki-secim-kampanyalarinda-kadinlar-seslerini-duyuramiyor-/1646513"/>
        <a href="https://www.aa.com.tr/tr/dunya/londrada-bicakli-saldirilar-artarken-bir-ingiliz-bu-suca-tek-basina-bayrak-acti-/1646283"/>
      </related>
    </article>
  </body>
</html>