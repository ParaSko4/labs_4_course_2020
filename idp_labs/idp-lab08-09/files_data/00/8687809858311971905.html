<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oggi.it/people/vip-e-star/2019/11/18/parla-iva-zanicchi-senza-freni-mina-mi-soffriva-alberto-sordi-non-riusci-a-spogliarmi-e-silvio-berlusconi-vi-racconto-tutto-esclusivo/"/>
    <meta property="og:site_name" content="OGGI"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Parla Iva Zanicchi, senza freni: “Mina mi soffriva, Alberto Sordi non riuscì a spogliarmi. E Silvio Berlusconi… vi racconto tutto” – ESCLUSIVO"/>
    <meta property="og:description" content="L'Aquila di Ligonchio si confessa in un'intervista esclusiva al settimanale Oggi. E racconta tutto, ma proprio tutto"/>
  </head>
  <body>
    <article>
      <h1>Parla Iva Zanicchi, senza freni: “Mina mi soffriva, Alberto Sordi non riuscì a spogliarmi. E Silvio Berlusconi… vi racconto tutto” – ESCLUSIVO</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <figure>
        <a href="https://www.oggi.it/people/gallery/iva-zanicchi-mai-vista-cosi-foto-esclusive/">
          <img src="https://static2.oggi.it/wp-content/uploads/sites/3/2019/11/iva-zanicchi-mercato-ballaro-esclusive-645-copia.jpg?v=1573811222"/>
        </a>
        <figcaption>Iva Zanicchi al mercato di Ballarò, a Palermo, nelle immagini esclusive del settimanale Oggi<br/><a href="https://www.oggi.it/people/gallery/iva-zanicchi-mai-vista-cosi-foto-esclusive/?origin=579391&amp;blog_origin=3">Foto</a> | <a href="https://www.oggi.it/video/personaggi/2019/11/19/iva-zanicchi-al-mercato-di-ballaro-i-palermitani-sono-in-estasi-guarda-e-un-trionfo-video-esclusivo/">Video</a></figcaption>
      </figure>
      <p>
        <b>L’Aquila di Ligonchio si confessa in un’intervista esclusiva al settimanale Oggi. E racconta tutto, ma proprio tutto</b>
      </p>
      <p>Iva Zanicchi, che compirà 80 anni il prossimo 18 gennaio, si confessa in un’intervista esclusiva al settimanale Oggi. I fiaschi e i trionfi della carriera, i flirt e il dietro le quinte della vita privata: l’Aquila di Ligonchio, così, non l’avete mai sentita – <a href="https://www.oggi.it/people/gallery/iva-zanicchi-mai-vista-cosi-foto-esclusive/">FOTO ESCLUSIVE</a> | <a href="https://www.oggi.it/video/personaggi/2019/11/19/iva-zanicchi-al-mercato-di-ballaro-i-palermitani-sono-in-estasi-guarda-e-un-trionfo-video-esclusivo/">VIDEO ESCLUSIVO</a></p>
      <p>
        <a href="https://www.oggi.it/people/gallery/iva-zanicchi-le-foto-mai-viste-dellarchivio-di-oggi/">Iva Zanicchi, le mille vite della diva nelle foto mai viste dell’archivio di Oggi – GUARDA</a>
      </p>
      <p><b>A BALLARÒ VOLANO GALANTERIE -</b> C’è un posto, in Italia, dove reclamano a gran voce l’aumento dell’Iva: è Ballarò, lo storico mercato di Palermo. Andarci con la Zanicchi, in città col suo spettacolo <i>Nata di luna buon</i>a, è un’esperienza che sta tra il mistico e lo Strapaese, con un solo rammarico: ce ne vorrebbe una decina, di Iva, per accontentare le richieste di foto, selfie, degustazioni forzate. Al suo passaggio volano galanterie, in natura – un piattino di fichi d’India, uno di polpo e sedano, un panino con la milza, barattolini di sale aromatizzato – e vocali: «Minchia, <i>avi sempre a stissa faccia</i>», si dicono due signore; «Sei più bella della Ferilli (<i>che l’ha sostituita nella giuria di </i>Tu sì que vales, ndr)», azzarda un macellaio. Le ultime bancarelle sono un trionfo: da casse di fortuna, recuperate chissà dove, sgorgano <i>Zingara</i>, <i>La riva bianca, la riva nera</i>, <i>Testarda io</i>. L’intervista, nella quiete dell’hotel Florio Opera, parte dall’autobiografia di Iva, che pure s’intitola <i>Nata di luna buona</i>.</p>
      <p>
        <a href="https://www.oggi.it/people/vip-e-star/2019/04/19/parla-iva-zanicchi-io-i-toy-boy-il-grande-fratello-e-cio-che-non-saprete-mai-di-me-esclusivo/">Parla Iva Zanicchi: “Io, i toy-boy, il Grande Fratello e… ciò che non saprete mai di me” – ESCLUSIVO</a>
      </p>
      <p><b>Il suo primo pensiero fu di fare la ballerina.</b> «Ero indecisa tra il canto e la danza. A Ligonchio veniva a villeggiare una bambina, Luciana Savignano, che sarebbe diventata un’étoile della Scala. Io ero affascinata da come si muoveva, con dei minuscoli passetti sulle punte. Per imitarla, avrò rovinato tre paia di scarponcini. Allora i miei mi portarono dal calzolaio Bragazzi: mi mise ai piedi dei carrarmati e il mio sogno di copiare la Savignano svanì».</p>
      <p>
        <a href="https://www.oggi.it/video/curiosita/2016/01/25/iva-zanicchi-la-sua-imprecazione-in-diretta-tv-diventa-virale-guarda-il-video/">Iva Zanicchi, la sua imprecazione in diretta tv diventa virale – VIDEO</a>
      </p>
      <p><b>Lei è la cantante che ha vinto più volte Sanremo, ma il debutto fu un fiasco.</b> «Non riuscii a cantare dall’emozione. Al mio secondo Festival, nel 1967, ci andai con un peso tremendo sulle spalle. Ravera, il discografico, mi disse: “Se fallisci ancora, vuol dire che non sei fatta per i grandi palcoscenici”».</p>
      <p><b>A complicare le cose ci si mise pure Celentano.</b> «Quando la sua <i>Il ragazzo della via Gluck</i> venne eliminata, inscenò una protesta molto rumorosa. Aveva ragione, ma era il caso di cominciarla proprio quando toccava a me? Io pensavo che a rumoreggiare fosse il pubblico, e che ce l’avesse con me. Non volevo uscire a cantare, Mike Bongiorno venne a prendermi dietro le quinte. Mi strattonò e promise: “Se non cominci, ti sbatto fuori!”».</p>
      <p><b>E lei?</b> «Ebbi il coraggio di fermare l’orchestra, che aveva già attaccato, e di fare un passo indietro. La platea ammutolì. La canzone, <i>La notte dell’addio</i>, era delicata: non mi avrebbero sentito».</p>
      <p><b>L’anno dopo vinse.</b> «Ma fu l’edizione in cui si suicidò Luigi Tenco. Eravamo nello stesso albergo, alle 6 del mattino mi svegliò un frastuono di voci: “Si è ammazzato Tenco!”. Io tornai in camera, feci la valigia, chiamai mia madre e le dissi: “Vienimi a prendere”. Ero sicura che avrebbero sospeso la gara».</p>
      <p><b>Invece…</b> «Invece mi affacciai sul corridoio e vidi che tutti, Claudio Villa in testa, s’infervoravano perché lo show continuasse. Io ero abituata al paese: se muore qualcuno, ci si ferma anche se c’è la Fiera, la processione. Dopo la vittoria, dietro le quinte piangevo come una fontana. Renata Mauro, la presentatrice, mi disse: “Capisco che ti cambierà la vita, che sei emozionata, ma un po’ di contegno, insomma!”. Io mi sentivo indegna di festeggiare quando Tenco non era ancora stato nemmeno seppellito».</p>
      <p><b>Prima di Sanremo, ebbe la chance di partecipare a <i>Studio uno</i>, il varietà che fu la “casa” di Mina.</b> «Nel 1965 venni chiamata dal trio Falqui-Sacerdote-Canfora. Falqui mi disse: “Finito <i>Carosello</i> e prima di <i>Studio Uno</i> esci fuori tu e ti presentiamo come la ragazza delle 20.30. Canti e te ne vai”. Per me sarebbe stato un trampolino pazzesco».</p>
      <p><b>Ma non ci salì.</b> «Mina era in Messico, venne a sapere di questa “trattativa” e interruppe la tournée. Convocò tutti a Roma e sbraitò: “Ho saputo che volete quella lì… Benissimo, allora io me ne vado”. Me l’ha raccontato Corrado Pani (<i>allora compagno di Mina</i>, ndr)».</p>
      <p><b>E come finì la faccenda?</b> «Finì che si fiondarono tutti a supplicarla: avevamo la stessa età, ma Mina era già una star. Forse le davo fastidio, ero la cantante “nuova”. Non la biasimo, dico solo che una come lei non avrebbe dovuto aver paura di nessuno».</p>
      <p><b>Con Sordi ci fu un “quasi flirt”.</b> «Mi invitò alla prima del <i>Presidente del Borgorosso Football Club</i>, mi sistemò nel suo albergo e la notte mi invitò in camera sua. Io, “brilla”, ci andai: mi mise le mani dappertutto, cercò di strapparmi il vestito, che però era attillatissimo e non cedette. Gli dissi di aspettarmi, e che sarei andata a spogliarmi in camera mia. Invece mi misi in macchina e me la filai a Milano. Da allora, ogni volta che mi chiamava, Albertone esordiva così: “A Zanì, che te sei persa!».</p>
      <p><b>Anche Burton la corteggiò.</b> «A Palermo alloggiavamo nello stesso hotel. Io avevo le prove teatrali di <i>Tra noi</i>, con Walter Chiari; lui girava Il viaggio con la Loren. La sera cenavo con Walter, Richard stava da solo al tavolo accanto: mi guardava e riguardava. Poi cominciò a mandarmi dei biglietti tramite il cameriere».</p>
      <p><b>Cosa dicevano?</b> «Erano in inglese, me li traduceva Chiari: complimenti, allusioni, galanterie. Andò avanti per giorni, e i messaggi si facevano sempre più arditi. L’ultima sera venne al tavolo e mi invitò a passare a Londra proprio il weekend del debutto di Tra noi. Chiari era disperato: “Abbiamo perso la primadonna!”».</p>
      <p><b>E lei cosa fece?</b> «Rimasi a Palermo, ovvio! Però, mi ha dato delle “abbracciate”, il Burton… Ho una foto in cui è attorniato da un mucchio di belle donne, tra cui Sophia Loren, eppure guarda solo me».</p>
      <p><b>Un altro suo amore, platonico e politico, fu Berlusconi. Durante una puntata de L’Infedele di Lerner la chiamò intimandole di lasciare lo studio. Lei rifiutò.</b> «C’era un clima brutto, alcune ospiti tirarono in ballo la Minetti. Fu lei, la Minetti, a chiamare Silvio per dirgli: “Guarda la tv, nemmeno la tua parlamentare mi difende!”».</p>
      <p><b>Allora Berlusconi telefonò.</b> «Mi disse: “Onorevole Zanicchi, esca da quel postribolo!”. Non me ne sarei andata neppure se me lo avesse ordinato mia mamma Elsa. Io, alla mia età, pianto tutti ed esco dallo studio? Però le dico chi è Berlusconi».</p>
      <p><b>Chi è?</b> «Dieci giorni dopo diede una festa per i suoi parlamentari. Io ci andai e una delle sue “damigelle” mi aggredì: “Ah, ci sei anche tu? Che coraggio!”. Silvio mi venne incontro con dietro questo sciame di deputate ansiose di godersi la scena. Mi abbracciò e scandì: “Come mi difende Iva, nessuno!”. Immagina quelle tre befane come sono rimaste».</p>
      <p><b>La sua ultima esibizione sanremese, nel 2009, fece scalpore.</b> «Benigni massacrò il testo della mia canzone (<i>Ti voglio senza amore</i>, ndr), facendomi passare per una donna di strada e mettendo in mezzo Berlusconi. Una “tirata” offensiva, vergognosa, organizzata. Benigni mi telefonò una settimana dopo, chiedendo scusa a me e alla mia famiglia: l’ho perdonato».</p>
      <p><b>Vogliamo fare un appello ad Amadeus perché le faccia salutare il Festival in un altro modo?</b> «Sarebbe inutile. Un tizio molto vicino ad Amadeus, e molto potente, ha giurato che a Sanremo la Zanicchi non ci metterà più piede».</p>
      <p>
        <i>
          <b>Alessandro Penna</b>
        </i>
      </p>
      <related>
        <a href="https://www.oggi.it/people/vip-e-star/2019/04/19/parla-iva-zanicchi-io-i-toy-boy-il-grande-fratello-e-cio-che-non-saprete-mai-di-me-esclusivo/"/>
        <a href="https://www.oggi.it/people/vip-e-star/2019/11/18/parla-iva-zanicchi-senza-freni-mina-mi-soffriva-alberto-sordi-non-riusci-a-spogliarmi-e-silvio-berlusconi-vi-racconto-tutto-esclusivo/"/>
        <a href="https://www.oggi.it/people/gallery/iva-zanicchi-mai-vista-cosi-foto-esclusive/"/>
        <a href="https://www.oggi.it/video/personaggi/2019/11/19/iva-zanicchi-al-mercato-di-ballaro-i-palermitani-sono-in-estasi-guarda-e-un-trionfo-video-esclusivo/"/>
        <a href="https://www.oggi.it/people/programmi-tv-spettacoli/2019/04/09/barbara-durso-ha-davvero-perso-il-tocco-magico-il-nuovo-grande-fratello-parte-con-un-nuovo-flop-di-ascolti/"/>
        <a href="https://www.oggi.it/people/vip-e-star/2015/01/19/iva-zanicchi-ha-75-anni-le-mille-vite-della-diva-nelle-foto-mai-viste-dellarchivio-di-oggi/"/>
      </related>
    </article>
  </body>
</html>