<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/basket/nba_new_orleans_pelicans_melli_three_colo-4870579.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Nba, New Orleans pazza di Melli, ora è: «Three-colò»"/>
    <meta property="og:description" content="Meno famoso e celebre dei più navigati connazionali Marco Belinelli e Danilo Gallinari, protagonisti in Nba da oltre un decennio, Nicolò Melli, debuttante assoluto quest'anno nella..."/>
  </head>
  <body>
    <article>
      <h1>Nba, New Orleans pazza di Melli, ora è: «Three-colò»</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Meno famoso e celebre dei più navigati connazionali Marco Belinelli e Danilo Gallinari, protagonisti in Nba da oltre un decennio, <b>Nicolò Melli, </b>debuttante assoluto quest'anno nella Lega americana, il massimo torneo di basket al mondo, sforna una prestazione di assoluto livello e festeggia nel migliore dei modi la vittoria dei<b> New Orleans Pelicans </b>sui campioni di Golden State, che l'Anello lo hanno vinto nel 2015, 2017 e 2018. La 28enne ala azzurra, un passato all'Olimpia Milano, Pesaro, Germania e Fenerbah‡e prima di approdare quest'estate nella franchigia americana, resta in campo per 27 minuti durante i quali contribuisce in maniera importante alla vittoria dei Pelicans, mettendo a referto 16 punti, con ben 5 triple (tanto da essere subito battezzato dai media americani «Three-colò»), a cui aggiunge anche 5 rimbalzi e 3 assist. Già all'esordio contro i Raptors, campioni in carica, a fine ottobre, Melli aveva mostrato tutte le sue qualità, chiudendo con 14 punti in 20 minuti (mai un giocatore italiano ha segnato più punti al debutto in Nba) e dopo essere rimasto ai margini della squadra nelle ultime partite, nella notte italiana è finalmente rientrato in campo, sfoderando una prestazione da incorniciare.</p>
      <p>D'altronde, era stato il diretto interessato, in un'intervista a Sky, ad anticipare i sogni di riscossa: «La <b>Nba</b> è un bel traguardo, importante, ma dal quale ripartire. L'ho raggiunto, adesso però me la voglio giocare. È allo stesso tempo un punto d'arrivo ma anche una ripartenza. Voglio cercare davvero di sfruttare al meglio l'occasione, perché so che è importante». Vicino al massimo torneo mondiale già due anni fa (lo voleva Atlanta), Melli ha preferito restare in Europa dopo aver perso per due volte l'Eurolega con il Fenerbah‡e, «ma poi - raccolta - è arrivata questa possibilità qui ai <b>Pelicans</b> e mi è sembrato il momento giusto per cogliere questa occasione: ora spero che i fatti mi diano ragione. Personalmente io sono molto positivo, ovvio che magari nell'ultimo periodo avrei voluto giocare qualche minuto di più e avere qualche opportunità in più, però mi rendo conto che sono appena arrivato, e che sono l'unico europeo a roster. Con tutti gli infortunati che abbiamo non è facile trovare un equilibrio: il nostro assetto è ancora tutto da ricercare. Ora però spero arrivi qualche occasione importante per riuscirmi a ritagliare un ruolo all'interno delle rotazioni». Detto fatto per «Three-colò».</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/sport/basket/nba_regular_season_risultati_lakers_hawks_lebron_james_melli_show-4870359.html"/>
      </related>
    </article>
  </body>
</html>