<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238426-jedenastgolova-prestrelka-v-stvrtej-lige-rozhodca-odpiskal-sest-pokutovych-kopov"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Jedenásťgólová prestrelka v štvrtej lige, rozhodca odpískal šesť pokutových kopov!"/>
    <meta property="og:description" content="Poriadne gólové hody si v nedeľňajšom dohrávanom zápase 17. kola IV. ligy Juh VsFZ užili diváci v Medzeve. Na pôdu tretieho tímu priebežného poradia zavítal nováčik z Cejkova. Očakávalo sa víťazstvo domáceho favorita, a to sa aj do bodky naplnilo. No po akom priebehu, to by pred stretnutím neuhádol nikto."/>
  </head>
  <body>
    <article>
      <h1>Jedenásťgólová prestrelka v štvrtej lige, rozhodca odpískal šesť pokutových kopov!</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Tomáš Zagiba</a></address>
      <p>Poriadne gólové hody si v nedeľňajšom dohrávanom zápase 17. kola IV. ligy Juh VsFZ užili diváci v Medzeve. Na pôdu tretieho tímu priebežného poradia zavítal nováčik z Cejkova. Očakávalo sa víťazstvo domáceho favorita, a to sa aj do bodky naplnilo. No po akom priebehu, to by pred stretnutím neuhádol nikto.</p>
      <p>Rozhodca <b>Marek Žofčák </b>pravdepodobne na tento zápas nikdy nezabudne. Padlo v ňom jedenásť gólov, pričom až šesť z nich z pokutových kopov! Poďme ale pekne od začiatku… </p>
      <p>Prvú penaltu odpískal hlavný arbiter už v 10. minúte. Loptu si na biely bod postavil šikovný stredopoliar Anton Ribár a otvoril skóre - 1:0. O deväť minút neskôr sa situácia zopakovala. Pokutový kop, Ribár vs. brankár Fitere - 2:0. Dvadsaťosemročný tvorca hry zavŕšil svoj hetrik v 35. minúte, tentoraz už ale gólom z hry. Vtedy ešte netušil, že sa pre neho úspešný deň nekončí. Bodku za prvým polčasom, ktorý Medzev vyhral 4:0, dal v 38. minúte Dominik Leško.</p>
      <p>Po zmene strán sa začali diať veci. Iskierku nádeje pre hostí vykresal v 55. minúte Drotár. No keďže penált ešte nebolo dosť, v 59. minúte sa kopal ďalší pokutový kop, do tretice na domácej strane. Loptu si opäť postavil Ribár a bolo 5:1. Budeme sa opakovať, no za ďalších trinásť minút sa kopali ďalšie tri jedenástky! Najprv hosťujúci Blanár v 63. minúte z pokutového kopu znížil na 2:5 z pohľadu hostí a o päť minút neskôr, ako inak, znovu z jedenástky, upravil na 3:5. Dráma sa však napokon nekonala.</p>
      <figure>
        <img src="https://profutbal.sk/static/article/2019/11/5dd251e694678/content/5dd25226da87f.jpg"/>
        <figcaption>Anton Ribár (vpravo) strelil v zápase šesť gólov, z toho štyri z pokutových kopov (foto: jäzva)</figcaption>
      </figure>
      <p>Upokojujúci gól Medzeva na 6:3 strelil v 72. minúte Ribár. Áno, taktiež z pokutového kopu, už šiesteho a zároveň posledného v stretnutí. O šesť minút neskôr sa technicky dobre vybavený futbalista predviedol v plnej paráde aj zo štandardnej situácie a zvýšil na 7:3. Šesť minút pred koncom duelu tak šesťgólový hrdina pokojne mohol opustiť hraciu plochu a prenechať svoje miesto skúsenému Gabrielovi Majorošovi. Rovnako ako v prvom dejstve, aj v tom druhom mal posledné slovo Dominik Leško, ktorého gól na 8:3 definitívne uzavrel jesennú časť v IV. lige Juh VsFZ. </p>
      <p>Medzev sa po víťazstve nad Cejkovom vyšvihol v tabuľke na druhú priečku. Zverenci trénera Milana Lalkoviča majú na konte 40 bodov a deväťbodové manko na prvú Sláviu TU Košice, ktorá na jeseň ani raz nenašla premožiteľa. Zaujímavosťou je, že Anton Ribár strelil v záverečnom zápase jesene viac gólov, než vo všetkých predošlých dueloch dokopy. Aktuálne má na konte 11 presných zásahov. Najlepším strelcom súťaže je ale s 24 gólmi nestarnúci kanonier Roman Jurko z MFK Ťahanovce. Prvé jarné kolo je na programe až o štyri mesiace 21. - 22. marca 2020.</p>
      <related>
        <a href="https://profutbal.sk/clanok/223197-vsetko-pekne-sa-raz-skonci-medzevski-mohykani-sa-zapisali-do-historie"/>
      </related>
      <p>Medzev, ktorý je rodiskom nášho bývalého prezidenta Rudolfa Schustera, sa tak opäť dostal do povedomia. Pred dvoma rokmi tamojší "mohykáni", na čele práve s útočníkom Romanom Jurkom, dosiahli najväčší úspech v klubovej histórii. Pod vedením trénera Tomáša Danka Spartak vyradil zo Slovnaft Cup-u dvoch fortunaligistov Senicu i Trenčín. Až v osemfinále im vystavila stopku Dunajská Streda. Zdá sa, že v mestečku s približne 4500 obyvateľmi sa dejú veci!</p>
    </article>
  </body>
</html>