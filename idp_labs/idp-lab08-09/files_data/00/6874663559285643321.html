<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773931,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="מהשבוע: אוטובוסים בחינם בגוש דן בסופ&quot;ש"/>
    <meta property="og:description" content="מערך ההסעות החינמי יקיף את ת&quot;א, גבעתיים, קריית אונו ורמת השרון. הוא יפעל בשישי בשעות 02:00-18:00 ובשבת בשעות 17:00-09:00. בשלב הראשון יכלול 6 מסלולים לאורכן ולרוחבן של הערים ויעצור ביותר מ-500 תחנות"/>
  </head>
  <body>
    <article>
      <h1>מהשבוע: אוטובוסים בחינם בגוש דן בסופ"ש</h1>
      <h2>מערך ההסעות החינמי יקיף את ת"א, גבעתיים, קריית אונו ורמת השרון. הוא יפעל בשישי בשעות 02:00-18:00 ובשבת בשעות 17:00-09:00. בשלב הראשון יכלול 6 מסלולים לאורכן ולרוחבן של הערים ויעצור ביותר מ-500 תחנות</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">ליאור גוטמן</a></address>
      <p>מערך ההסעות החינמי במטרפולין גוש דן בשבתות  יושק רשמית ביום שישי הקרוב, זאת תוך שילוב ארבע רשויות - גבעתיים, קריית אונו, רמת השרון ותל אביב-יפו.</p>
      <p>הזוכה בהתמחרות להפעלת הקווים היא חברת "מוניות תל אביב", שמפעילה את קווי מוניות השירות בקוים 4 ו-5. הבחירה בה חסכה לעיריות המעורבות בפרויקט את ההליך המכרזי שהיה דוחה את השקת המיזם עמוק לתוך 2020, מה שהיה מאפשר לממשלה חדשה שאולי תקום עד אז לבלום את היוזמה. <a href="https://www.calcalist.co.il/local/articles/0,7340,L-3773010,00.html">שר התחבורה בצלאל סמוטריץ</a>' הודה לאחרונה שכל עוד השירות יהיה חינם אין כסף אין בידיו כלים לבלום את המלך, אם כי הוא מבטיח לנסות ולעצור אותו אם וכאשר תקום ממשלה.</p>
      <figure>
        <img src="https://images1.calcalist.co.il/PicServer3/2019/11/18/948215/all_lines.jpg"/>
        <figcaption>מערך ההסעות החינמי בגוש דן</figcaption>
      </figure>
      <p>הרעיון להפעיל שירות הסעות חינמי בשבת אינו חדש, אולם לעיריות המעורבות בהליך לקח שנים רבות עד שהחליטו לצאת לדרך, ומבלי לנמק למה היה עיכוב שכזה. מבחינת תל אביב, שהיה מצופה ממנה שתוביל את המהלך, <a href="https://www.calcalist.co.il/local/articles/0,7340,L-3773511,00.html%20">האישור הסופי למהלך ניתן שבוע שעבר</a>, אז גם נקבע התקציב לשנה הראשונה - 12.5 מיליון שקל.</p>
      <figure>
        <img src="https://images1.calcalist.co.il/PicServer3/2019/11/18/948178/1NL.jpg"/>
        <figcaption>אילוסטרציה</figcaption>
      </figure>
      <p>בעיריית תל אביב אומרים שרשת התחבורה תתבסס על מערך היסעים של אוטובוסים בגודל קטן, הכוללים 19 מקומות.</p>
      <p>המערך כולו יכלול בשלב הראשוני 6 מסלולים שאורכם כ-300 ק"מ ויפעל לאורכן ולרוחבן של הערים במטרופולין ויעצור ביותר מ-500 תחנות. "הקווים מבוססים על מתן נגישות טובה ותדירה אל מרכז הערים ובין השכונות השונות בשעות בהן תחבורה ציבורית סדירה אינה פעילה ותוך התחשבות באזורים שומרי שבת", מבטיחים בעיריית ת"א.</p>
      <p>שעות הפעילות הרישמיות הן שישי בשעות 02:00-18:00 ובשבת, בשעות 17:00-09:00. עוד אומרים בתל אביב שהקווים יצאו בתדירות קבועה של כל חצי שעה עגולה, מלבד קו 710 מקריית אונו שייצא כל שעה עגולה.</p>
      <p>רשת הקווים תמוספר במספרים 710-705 והמיניבוסים והתחנות יהיו ממותגים כך שניתן יהיה לזהות אותם בקלות, כולל מפות של הקווים בתחנות הייעודיות.</p>
      <p>"תדירות ולו"ז עשויים להשתנות במהלך ההפעלה על פי שיתוף הפעולה בין הרשויות השונות ובהתאם לצרכים התפעוליים. בשלב זה השירות יהיה חינמי, ונוסעים יוכלו לבצע החלפות בין קווי הרשת", נמסר.</p>
      <p>בשלב זה רמת גן לא תצטרף למיזם. התירוץ הרשמי הוא "ריב על שם השירות". בפועל עיריית רמת גן, שהפעילה את הקו הראשון החינמי בקיץ האחרון, נתבעה על עצם השירות, וההערכה היא שהיא תחכה שראשי ערים אחרים "יקבעו עובדות בשטח" בטרם תתמודד משפטית עם התביעה.</p>
      <p>ראש עיריית תל אביב רון חולדאי: "האפשרות לנוע ממקום למקום בכל ימי השבוע היא זכות יסוד. פרויקט 'נעים בסופ"ש' נועד למלא את הצורך של אוכלוסייה גדולה בישראל לעשות זאת, בהעדר תחבורה ציבורית ממשלתית. מערכת קווי ההסעה במטרופולין גוש-דן היא נדבך חשוב במיוחד".</p>
    </article>
  </body>
</html>