<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773949,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="חברת האסתטיקה שייסד ד&quot;ר אקהויז השלימה גיוס של 7 מיליון דולר"/>
    <meta property="og:description" content="חברת הלורה מפתחת מוצרי מילוי להזרקה לעור הפנים שמבוססים על חומצה היאלורונית; עיקר ההשקעה הגיע ממנתחים פלסטיים ומרופאי עור מובילים; ההכנסות ישמשו להשלמת הניסויים הקליניים ורישום מוצרי החברה באירופה"/>
  </head>
  <body>
    <article>
      <h1>חברת האסתטיקה שייסד ד"ר אקהויז השלימה גיוס של 7 מיליון דולר</h1>
      <h2>חברת הלורה מפתחת מוצרי מילוי להזרקה לעור הפנים שמבוססים על חומצה היאלורונית; עיקר ההשקעה הגיע ממנתחים פלסטיים ומרופאי עור מובילים; ההכנסות ישמשו להשלמת הניסויים הקליניים ורישום מוצרי החברה באירופה</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">נווית זומר</a></address>
      <p>חברת הלורה (Hallura) שייסד ד"ר שמעון אקהויז השלימה גיוס הון של 7 מיליון דולר. הלורה מיוקנעם מפתחת מוצרי מילוי להזרקה לעור הפנים שמבוססים על חומצה היאלורונית בטכנולוגיה שמאפשרת לחומצה לשמור על התכונות האלסטיות שלה, למרות החומר המקשר בנוסחה, ולמנוע ספיחת מים. </p>
      <p>עיקר ההשקעה הגיע ממנתחים פלסטיים ומרופאי עור מובילים. ההכנסות ישמשו להשלמת הניסויים הקליניים ורישום מוצרי החברה באירופה.</p>
      <figure>
        <img src="https://images1.calcalist.co.il/PicServer3/2017/07/26/745021/CAL054062_l.jpg"/>
        <figcaption>שמעון אקהויז <br/>צילום: עמית שעל</figcaption>
      </figure>
      <p>ההזרקות הנפוצות כיום בטיפולי היופי מבוססות על חומצה היאלורונית. השרשראות שמרכיבות את החומצה זקוקות לחומר מקשר כדי שלא יתפרקו תוך זמן קצר לתוך הגוף, אך אין שליטה באופן החיבור. התוצאה היא שהמילוי סופח בתחילה מים רבים שמשתחררים בהמשך, כך שהרופא לא יכול להעריך בזמן ההזרקה את הכמות הנדרשת של חומצה ולקבוע כיצד תיראה התוצאה הסופית. הבעיה גורמת לעתים להזרקת יתר ולמראה לא טבעי.</p>
      <p>בנוסף, הקישור גורם לחומר המילוי להיות פחות אלסטי - תכונה קריטית עבור המראה הטבעי. הפיתוח של הלורה מאפשר לחבר את החומצה ההיאלורונית ועדיין לשמור על האלסטיות וכן למנוע ספיחת מים. החברה השלימה סדרת מחקרים בבעלי חיים, שהראו כי המוצר בטוח ובעל פוטנציאל גבוה יותר למילוי ומתיחת עור בהשוואה למוצרים המובילים בשוק.</p>
      <p>אקהויז, שהקים גם את החברות סנרון ולומינס ומשמש כיו"ר הלורה, אמר כי "אנו שמחים מאוד להשלים את סבב הגיוס ולהוסיף לבעלי המניות את אחת הקבוצות הנחשבות בעולם ברפואה אסטטית. גיוס זה יאפשר לנו לבנות ולמצב את החברה כמובילה בשוק ההזרקות הדרמטולוגיות, שהפך לפלח שוק הגדול ביותר בשוק האסתטי הגלובלי והלא פולשני.</p>
      <p>ד"ר פר הדן משטוקהולם, מייסד-משותף בחברת הלורה, אמר כי "לאחר שהייתי מעורב בפיתוח חומר המילוי חומצה היאלורונית הראשון לפני למעלה מ-20 שנה, אני מאוד נרגש להיות חלק מצוות הלורה ולהמציא מחדש את החומצה ההיאלורונית, שהפכה לפיתרון האסתטי הפופולרי ביותר".</p>
    </article>
  </body>
</html>