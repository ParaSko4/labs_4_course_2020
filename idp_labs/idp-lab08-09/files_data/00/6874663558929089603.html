<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773925,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="ויקטורי: עליית מחירים ופתיחת סניפים הובילו לעלייה של 4.8% בהכנסות"/>
    <meta property="og:description" content="רשת הסופרמרקטים שבשליטת משפחת רביד ובניהול אייל רביד דיווחה על הכנסות של 446.7 מיליון שקל ברבעון השלישי של 2019, שבו פתחה שלוש חנויות - ברמת גן ובחדרה; הרווח הנקי נחלש ב-3.7% בגלל יישום תקן חשבונאי חדש"/>
  </head>
  <body>
    <article>
      <h1>ויקטורי: עליית מחירים ופתיחת סניפים הובילו לעלייה של 4.8% בהכנסות</h1>
      <h2>רשת הסופרמרקטים שבשליטת משפחת רביד ובניהול אייל רביד דיווחה על הכנסות של 446.7 מיליון שקל ברבעון השלישי של 2019, שבו פתחה שלוש חנויות - ברמת גן ובחדרה; הרווח הנקי נחלש ב-3.7% בגלל יישום תקן חשבונאי חדש</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">נורית קדוש</a></address>
      <p>פתיחת חנויות חדשות ועליית המחירים הובילו לצמיחה בהכנסות הרבעוניות של רשת <a href="https://www.calcalist.co.il/stocks/home/0,7340,L-3959-1123777,00.html?quote=%D7%95%D7%99%D7%A7%D7%98%D7%95%D7%A8%D7%99">ויקטורי</a>, אך תקן חשבונאי הוביל לירידה ברווח הנקי.</p>
      <p>רשת הסופרמרקטים שבשליטת משפחת רביד ובניהול אייל רביד דיווחה היום (ב') על הכנסות של 446.7 מיליון שקל ברבעון השלישי של 2019 - עלייה של 4.8% ביחס לרבעון המקביל ב-2018.</p>
      <figure>
        <img src="https://images1.calcalist.co.il/PicServer3/2019/05/28/909243/4L.jpg"/>
        <figcaption>סניף ויקטורי באיזור התעשייה הצפוני בלוד <br/>צילום: צפריר אביוב</figcaption>
      </figure>
      <p>לצמיחה במכירות תרמו פתיחת סניף חדש ברמת גן ושני סניפים בחדרה, וכן העלאות המחירים שביצעו הספקים מתחילת השנה. התחזקות המחירים סייעה לרשת המונה 50 סניפים לרשום צמיחה של 2.4% במכירות החנויות הזהות ברבעון.</p>
      <p>למרות עלייה ברווחיות הגולמית והתפעולית, חתמה החברה את הרבעון עם ירידה של 3.7% ברווח הנקי שעמד על 9.3 מיליון שקל, בשל יישום התקן החשבונאי החדש IFRS16. לפני יישום התקן, הציג הרווח הנקי עלייה של 19.1% ל- 11.5 מיליון שקל.</p>
      <p>החברה תחלק דיבידנד בגובה 5 מיליון שקל, שיתווספו לחלוקת דיבידנדים בגובה 10 מיליון שקל מתחילת השנה.</p>
      <p>לפי החברה, ההתרחבות מחזקת את כוח המיקוח שלה עם הספקים, והדבר בא לידי ביטוי בעלייה של 5.9% ברווח הגולמי ל- 112.4 מיליון שקל.</p>
      <p>בשבוע שעבר <a href="https://www.calcalist.co.il/markets/articles/0,7340,L-3773659,00.html">אישרה הממונה על התחרות מיכל הלפרין את העסקה</a> שבה תרכוש משפחת רביד חמש חנויות מקבוצת יינות ביתן. המנכ"ל רביד מעריך שהחנויות יובילו לעלייה של 15%-20% במכירות וברווח של רשת ויקטורי ב-2020. החברה צפויה להמשיך להתרחב, וכבר חתמה על הסכמים לפתיחת ארבע חנויות נוספות.</p>
    </article>
  </body>
</html>