<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773964,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="אידיליה: טראמפ ופאוול נועדו בבית הלבן בפגישה &quot;טובה וידידותית&quot;"/>
    <meta property="og:description" content="יו&quot;ר הפד נענה לפגישה שיזם הנשיא ובה השתתף גם שר האוצר סטיבן מנושין; המשתתפים דנו בסוגיות של &quot;כלכלה, צמיחה. תעסוקה ואינפלציה&quot;"/>
  </head>
  <body>
    <article>
      <h1>אידיליה: טראמפ ופאוול נועדו בבית הלבן בפגישה "טובה וידידותית"</h1>
      <h2>יו"ר הפד נענה לפגישה שיזם הנשיא ובה השתתף גם שר האוצר סטיבן מנושין; המשתתפים דנו בסוגיות של "כלכלה, צמיחה. תעסוקה ואינפלציה"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שירות כלכליסט</a></address>
      <p>עוד "פסגת שלום" של הנשיא האמריקאי, הפעם מבית, מול אחד האנשים שספגו אולי את מטר ההשמצות הגדול ביותר שיצא מהבית הלבן בקדנציה של טראמפ עד כה - יו"ר הפד ג'רום פאוול.</p>
      <p>הבנק המרכזי דיווח לפני שעה קלה על הפגישה המפתיעה שנערכה היום בבית הלבן (ב'), ביוזמת הנשיא, ובה השתתף גם שר האוצר סטיבן מנושין. טראמפ עצמו אישר את דבר הפגישה בציוץ קצר שבו תיאר את הפגישה כ"טובה וידידותית".</p>
      <figure>
        <img src="https://images1.calcalist.co.il/PicServer3/2018/10/27/855858/319961722_1-633525_l.jpg"/>
        <figcaption>טראמפ ופאוול <br/>צילום: בלומברג</figcaption>
      </figure>
      <p>"בהזמנת הנשיא, היו"ר פאוול נפגש עם הנשיא ועם שר האוצר הבוקר בבית הלבן, לדיון בענייני כלכלה, צמיחה, תעסוקה ואינפלציה", נאמר בהודעת הפד – שציינה עוד "הערותיו של פאוול בפגישה שיקפו את ההערות שהציג בעדותו בקונגרס בשבוע שעבר", נאמר בהודעת הפד.</p>
      <p>הפעם הקודמת שבה נפגשו הנשיא ויו"ר הפד היתה בארוחת ערב משותפת בחודש פברואר. את אותה פגישה תיאר הבית הלבן לאחר מכן כ"החלפת דעות מוצלחת מאד". ואולם לא הרבה זמן חלף והנשיא החל במתקפה בלתי פוסקת נגד הפד והיו"ר, בשל מדיניות הריבית שהוביל הבנק המרכזי. במסגרת זו אף דווח על בדיקה שנערכה בבית הלבן של אפשרות לפיטוריו של פאוול ובאת ההזדמנויות אמר הנשיא כי לא ימנע מיו"ר הפד להתנגד.</p>
      <p>בפגישות נפרדות שערך יו"ר הפד בבתי הקונגרס חזר פאוול וציין את מה שאמר במסיבת העיתונאים בהחלטת הריבית של החודש שעבר ובשבוע שעבר בקונגרס – שהוא חושב שהמדיניות המוניטארית שמוביל הבנק היא נכונה, ושהריבית ככל הנראה תישאר ללא שינוי בחודשים הבאים, אלא אם יהיה שינוי מהותי בתחזית הכלכלית.</p>
    </article>
  </body>
</html>