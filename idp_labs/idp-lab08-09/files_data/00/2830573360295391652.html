<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/euro-2020/2019/11/18-63519248/italia-armenia_9-1_show_assoluto_degli_azzurri_doppiette_per_immobile_e_zaniolo/"/>
    <meta property="og:site_name" content="Tuttosport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Italia-Armenia 9-1: show assoluto degli Azzurri, doppiette per Immobile e Zaniolo"/>
    <meta property="og:description" content="Mancini chiude il girone di qualificazione di Euro 2020 a punteggio pieno in una partita di schiacciante superiorità: in gol anche Chiesa e il debuttante Orsolini"/>
  </head>
  <body>
    <article>
      <h1>Italia-Armenia 9-1: show assoluto degli Azzurri, doppiette per Immobile e Zaniolo</h1>
      <h2>Mancini chiude il girone di qualificazione di Euro 2020 a punteggio pieno in una partita di schiacciante superiorità: in gol anche Chiesa e il debuttante Orsolini</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p><b>PALERMO</b> - Dieci vittorie su dieci nelle qualificazioni, undicesima di fila per<b> Roberto Mancini</b>. L’<b>Italia</b> batte ogni record e stupisce anche nel facile impegno casalingo del Barbera schiacciando l’<b>Armenia</b> con un pesantissimo 9-1 acquistando ancora più consapevolezza in questo straordinario cammino che porterà gli Azzurri a giocarsi le proprie carte a <b>Euro 2020</b>: in evidenza <b>Immobile</b> e <b>Zaniolo</b>, entrambi autori di una doppietta. Le altre reti sono di Barella, Romagnoli, Jorginho (su rigore), <b>Orsolini</b> che timbra l’esordio nel migliore dei modi e <b>Chiesa</b> che trova la prima firma in Nazionale.</p>
      <p>
        <a href="https://www.tuttosport.com/live/matchcentre/incontro.html?season=112020&amp;competition=235&amp;match=1034903&amp;a=2">
          <b>Italia-Armenia 9-1: tabellino e statistiche</b>
        </a>
      </p>
      <h3>Italia, quattro gol nel primo tempo</h3>
      <p>Lo aveva detto alla vigilia (“<i>Attaccheremo sempre e comunque a prescindere dall’avversario</i>”), lo ha fatto stasera. Mancini e la sua Italia sono uno spettacolo continuo, a farne le spese stavolta è la povera nazionale armena che si trova già sotto di due reti dopo neanche dieci minuti: un uno-due firmato prima da <b>Immobile</b> e poi da <b>Zaniolo</b> che si consuma nel giro di 80 secondi. Il tris (29’) è opera di <b>Barella</b> che taglia al centro e sfrutta il bel lancio di <b>Bonucci</b>, il poker al 33’ viaggia ancora sull’asse Zaniolo-Immobile con il bomber della Lazio che sigla la doppietta personale: in mezzo alle due reti il palo colpito da <b>Chiesa</b>, sul finale di primo tempo invece un altro legno messo a referto ancora da Immobile.</p>
      <h3>Anche Orsolini e Chiesa in gol</h3>
      <p>La ripresa vede anche il debutto di <b>Orsolini</b> che prende il posto di Barella permettendo così a Zaniolo di arretrare a centrocampo. Il copione è sempre lo stesso: Azzurri alla costante ricerca del gol con qualità e pressione, Armenia impaurita e quasi mai “pericolosa” nell’area di rigore difesa da <b>Sirigu</b>. Di Lorenzo va vicino alla rete, Chiesa ancor di più perché colpisce il secondo palo della serata e Zaniolo, invece, trova la doppietta al 64’ con un bel sinistro dal limite. Al 69’ finisce la partita di <b>Bonucci</b> e comincia quella di Izzo, tre minuti più tardi va a segno anche <b>Romagnoli</b> con una zampata vincente sugli sviluppi di un calcio d’angolo. L’Italia dilaga nel finale con il rigore trasformato da <b>Jorginho</b> e l’8-0 firmato di testa da Orsolini, l’Armenia “rimedia” con il gol della bandiera di Babayan che trafigge il neoentrato <b>Meret</b>. All’81’ l’attaccante del Bologna si veste da uomo assist e regala a <b>Chiesa</b> il pallone del 9-1.</p>
      <related>
        <a href="https://www.tuttosport.com/live/matchcentre/incontro.html?season=112020&amp;competition=235&amp;match=1034903&amp;a=2"/>
        <a href="https://www.tuttosport.com/live/matchcentre/diretta.html?a=2"/>
        <a href="https://www.tuttosport.com/archivio/calcio/euro-2020"/>
        <a href="https://www.tuttosport.com/news/calcio/euro-2020/2019/11/18-63507378/cadena_cope_luis_enrique_ct_della_spagna_a_euro_2020_/?related_news"/>
        <a href="https://www.tuttosport.com/news/calcio/italia/2019/11/17-63474345/italia_bonucci_manca_un_gradino_per_tornare_tra_le_grandi_/?related_news"/>
        <a href="https://www.tuttosport.com/news/calcio/euro-2020/2019/11/17-63471997/ronaldo_gol_e_il_portogallo_si_qualifica_per_euro_2020_2-0_al_lussemburgo/?related_news"/>
        <a href="https://www.tuttosport.com/news/calcio/euro-2020/2019/11/17-63457886/diretta_lussemburgo-portogallo_ore_15_dove_vederla_in_tv_cristiano_ronaldo_a_caccia_del_100_gol/?related_news"/>
      </related>
    </article>
  </body>
</html>