<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773927,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="הלמ&quot;ס: עובדים שמשתכרים יותר גם מצפים יותר לקידום; 20% התפטרו עקב רצון להתקדם"/>
    <meta property="og:description" content="עפ&quot;י סקר של הלמ&quot;ס, 28% מהעובדים המשתכרים 14 אלף שקל ויותר מצפים לקידום בעבודה, לעומת 11% בלבד מהעובדים המשתכרים עד 6,000 שקל. 82% מעובדים בהייטק מעריכים שהתפקיד שלהם מאפשר קידום בעבודה"/>
  </head>
  <body>
    <article>
      <h1>הלמ"ס: עובדים שמשתכרים יותר גם מצפים יותר לקידום; 20% התפטרו עקב רצון להתקדם</h1>
      <h2>עפ"י סקר של הלמ"ס, 28% מהעובדים המשתכרים 14 אלף שקל ויותר מצפים לקידום בעבודה, לעומת 11% בלבד מהעובדים המשתכרים עד 6,000 שקל. 82% מעובדים בהייטק מעריכים שהתפקיד שלהם מאפשר קידום בעבודה</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שחר אילן</a></address>
      <p>ככל שעובד משתכר בעבודה הוא צופה יותר קידום. 28% מהעובדים המשתכרים 14 אלף שקל ויותר מצפים לקידום בעבודה לעומת 11% בלבד מהעובדים המשתכרים עד 6,000 שקל. כך עולה מנתונים שמפרסמת היום הלמ"ס מתוך הסקר החברתי בנושא ניידות של מקומות עבודה ומקום העבודה האחרון.</p>
      <p>מהנתונים עולה עוד כי 82% ממפתחי התוכנה ומנתחי היישומים מעריכים שהתפקיד שלהם מאפשר קידום בעבודה אבל רק כ-10% מהנהגים והמטפלים הסיעודיים וכ-5% מעובדי הניקיון. יותר מ-75% מהשוטרים וסוהרים והמרצים באקדמיה מעריכים שהתפקיד שלהם מאפשר קידום.</p>
      <figure>
        <img src="https://images1.calcalist.co.il/PicServer2/20122005/396392/10_L.jpg"/>
        <figcaption>התפטר והולך הלאה <br/>צילום: שאטרסטוק</figcaption>
      </figure>
      <p>55% מהעובדים בני ה-30 ומעלה עבדו בעשור האחרון במקום עבודה אחד; 27% עבדו ב-2 מקומות עבודה; 11% - ב-3 מקומות; 6% - ב-4 מקומות עבודה או יותר . יהודים ניידים יותר בין מקומות עבודה: 46% מהיהודים עבדו בשני מקומות עבודה או יותר, לעומת 32% מהערבים. לא נמצאו פערים גדולים בין נשים וגברים.</p>
      <p>66% עזבו את מקום העבודה האחרון מרצונם, 25% ביוזמת המעביד (בגלל פיטורים או צמצומים במקום העבודה) ו-8% פרשו לפנסיה.</p>
      <p>בין היתר: 21% עזבו מיוזמתם עקב חוסר שביעות רצון מהעבודה; 20% עזבו מיוזמתם עקב רצון להתקדם; 8% עזבו את העבודה מיוזמתם כדי לטפל בילדים או בבן משפחה אחר או במשק הבית; 7% עזבו בשל מחלה או בעיה גופנית אחרת. עזיבה מרצון בשל חוסר שביעות רצון מהעבודה ובשל רצון להתקדם, מאפיינות גברים יותר מאשר נשים. עזיבת מקום עבודה כדי לטפל בילדים או בבן משפחה אחר, מאפיינת יותר נשים.</p>
      <p>65% מבני 30 ומעלה שעברו מקום עבודה בעשור האחרון, מרוצים יותר במקום עבודתם הנוכחי בהשוואה למקום עבודתם הקודם. 72% מאלה שעזבו מרצונם מרוצים יותר אבל רק 56% מאלה שעזבו ביוזמת המעסיק. 29% מאלה שעברו מקום עבודה נאלצו להתפשר על שכר נמוך יותר ו-32% עברו למקום עבודה מרוחק יותר.</p>
    </article>
  </body>
</html>