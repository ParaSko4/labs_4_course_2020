<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/politica/trenta_ministro_difesa_marito_casa_social_web_sfotto-4870631.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="E la ex ministra della Difesa diventò «Elisabetta Trenta...metri quadri»"/>
    <meta property="og:description" content="Luigi Di Maio sfratta Elisabetta Trenta. La politica anche è tutta indignata per la casa che la ex ministra della Difesa non vuole lasciare non considerandola un privilegio visto che “io..."/>
  </head>
  <body>
    <article>
      <h1>E la ex ministra della Difesa diventò «Elisabetta Trenta...metri quadri»</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Mario Ajello</a></address>
      <p>Luigi Di Maio sfratta <a href="http://www.ilmessaggero.it/t/elisabetta-trenta">Elisabetta Trenta</a>. La politica anche è tutta indignata per la <a href="http://www.ilmessaggero.it/t/casa">casa</a> che la ex ministra della Difesa non vuole lasciare non considerandola un privilegio visto che “io l’appartamento lo pago e lo pago pure abbastanza” e in più è il posto adatto per la sua vita di relazioni e di incontri come docente e esperta di mondo militare. Ma allora magari sarà la satira a spingerla a lasciare la casa? Chissà. Però ci si diverte in rete sul caso Trenta. Fioccano battute. Forse la migliore è questa: <b>“Elisabetta Trenta mq”</b>. Ma anche Osho si sta sbizzarrendo. Ecco la foto in cui la ex ministra si rivolge a un generale: “I mortai me li posso tenè che c’ho piantato i gerani?”. Altri sfottò: “Ha fatto Tenta, vuole fare Trentuno”.</p>
      <p>Si cita Nanni Moretti: “Faccio cose, vedo gente...”, dunque serve non una casa ma una casona. Si moltiplicano gli annunci: “Ho intensa vita sociale, urge appartamento a mia disposizione. Minimo 180 metri quadrati”. Ancora: “Una villetta al mare non le serve? Il box ce l'ha?”. E via così. Ma attenzione: c’è perfino, in questa gara di sfottò, un tweet firmato Babbo Natale. È questo: “La casa a San Giovanni assegnata alla famiglia #Trenta è bella grande, e ha il camino bello grande, mica come l'altra che hanno a Roma. Lasciategliela fino a Natale, così non dovrò sbattermi per passare dai tubi dei termosifoni come da voi comuni mortali”. Babbo Natale tifa Trenta insomma, gli altri no. E chissà chi vincerà questa partita.</p>
      <footer>Ultimo aggiornamento: 17:36<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/politica/trenta_ministro_difesa_marito_casa_di_maio_oggi_ultime_notizie-4870386.html"/>
        <a href="https://www.ilmessaggero.it/fotogallery/italia/casa_trenta_marito_via_amba_aradam-4869075.html"/>
        <a href="https://www.ilmessaggero.it/politica/trenta_casa_marito_ultime_notizie-4868694.html"/>
        <a href="https://www.ilmessaggero.it/politica/governo_ministro_elisabetta_trenta_trombata_ultime_notizie_oggi-4715754.html"/>
        <a href="https://www.ilmessaggero.it/video/invista/trenta_non_esistono_sbarchi_fantasma_lavoriamo_tutti_insieme_la_sicurezza_paese-4610887.html"/>
      </related>
    </article>
  </body>
</html>