<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/star-wars-jedi-fallen-order-ottimi-voti-vendite-positive-successo-meritato-respawn.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Star Wars Jedi: Fallen Order, ottimi voti e vendite positive: successo meritato per Respawn?"/>
    <meta property="og:description" content="Respawn Entertainment è garanzia di qualità e Star Wars: Jedi Fallen Order non fa eccezione. Dopo Titanfall 2 e Apex Legends, lo studio guidato da Vince Zampella sforna un altro prodotto che sa il..."/>
  </head>
  <body>
    <article>
      <h1>Star Wars Jedi: Fallen Order, ottimi voti e vendite positive: successo meritato per Respawn?</h1>
      <h2>Respawn Entertainment è garanzia di qualità e Star Wars: Jedi Fallen Order non fa eccezione. Dopo Titanfall 2 e Apex Legends, lo studio guidato da Vince Zampella sforna un altro prodotto che sa il fatto suo.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://multiplayer.it/account/utente/1309615/spetz/articoli/" target="_blank">Davide Spotti</a></address>
      <p><b>Star Wars Jedi: Fallen Order</b> ha sostanzialmente concluso il fitto calendario di uscite che ha tenuto occupati gli appassionati di videogiochi in questa porzione finale dell'anno. Spazzando via i dubbi sollevati da più parti negli ultimi mesi, il nuovo action game in terza persona realizzato da <b>Respawn Entertainment</b> si è rivelato solido e ben realizzato, come testimoniano i giudizi lusinghieri assegnati dalla stampa specializzata internazionale negli ultimi giorni.<br/><br/>La nuova avventura che vede come protagonista <b>Cameron Monaghan</b> nei panni del giovane padawan <b>Cal Kestis</b> sancisce il gradito ritorno del franchise al single player, dopo i due capitoli di Star Wars: Battlefront focalizzati sull'online. E che ritorno, a giudicare dal riuscito connubio di level design, combat system e qualità grafica.</p>
      <figure>
        <img src="https://multiplayer.net-cdn.it/thumbs/images/2019/10/17/jfo_launchscreenshots_cal_cu_v05_jpg_1400x0_q85.jpg"/>
      </figure>
      <p>Come scrive <a href="https://multiplayer.it/recensioni/star-wars-jedi-fallen-order-recensione.html">Aligi Comandini nella sua recensione</a>: "Non valutate Star Wars Jedi: Fallen Order dalle prime ore di gioco, o rischiate di prendere una terribile cantonata. L'opera di Respawn è un crescendo di meccaniche e mappe sempre più ispirate, che inizia lentamente solo per travolgere il giocatore nelle fasi avanzate.<br/><br/>Non si tratta di un capolavoro impeccabile: ha qualche magagna tecnica, non reinventa nulla, e alcune delle meccaniche di cui fa uso appaiono meno rifinite rispetto all'ispirazione originale; eppure risulta impossibile non inchinarsi ai talentuosissimi designer del team americano durante l'avventura di Cal Kestis, che riesce nonostante le sue incrinature a risultare esaltante, e merita di essere ricordata nell'olimpo delle migliori esperienze dedicate a Star Wars".<br/><br/>Ciò che colpisce positivamente di Star Wars Jedi: Fallen Order è anche la sua adattabilità a un ampio spettro di pubblico, vista la <a href="https://multiplayer.it/notizie/star-wars-jedi-fallen-order-ha-piu-livelli-difficolta-selezionabili.html">presenza di vari livelli di difficoltà</a> che lo rendono accessibile sia ai neofiti che agli utenti in cerca di una sfida concreta. Qualora siate interessati ad approfondire quest'ultimo aspetto, vi suggeriamo di dare un'occhiata al <a href="https://multiplayer.it/articoli/star-wars-jedi-fallen-order-la-nostra-guida-alla-difficolta.html">nostro video dedicato</a>.</p>
      <figure>
        <img src="https://multiplayer.net-cdn.it/thumbs/images/2019/06/09/star-wars-jedi-fallen-order-05_jpg_1400x0_q85.jpg"/>
      </figure>
      <p>Insomma, parliamo di un altro titolo di ottima fattura che si aggiunge agli altri che hanno impreziosito questo 2019. Giochi del calibro di Resident Evil 2, Devil May Cry 5, Sekiro: Shadows Die Twice, Control, Astral Chain e Death Stranding, solo per citare quelli che sono in cima alle preferenze di chi vi scrive. È incoraggiante dunque apprendere che il gioco sembra aver <a href="https://multiplayer.it/notizie/star-wars-jedi-fallen-order-vendite.html">ottenuto un certo successo al lancio</a>, come indicato dal noto insider Benji-Sales nel fine settimana. Si parla di uno dei migliori day one dell'anno su console: senz'altro un buon segno e una nota di merito per Respawn, che viceversa con Titanfall 2 non aveva raccolto i risultati in linea con le qualità del prodotto.<br/><br/>Nel frattempo, giusto per restare in tema con Star Wars, proprio negli ultimi giorni hanno riscosso ottime impressioni le <a href="https://multiplayer.it/recensioni/star-wars-the-mandalorian-1x01-recensione-primo-episodio.html">prime puntate di The Mandalorian</a>, la serie spin-off con Pedro Pascal che ha debuttato su <b>Disney+</b> lo scorso 12 novembre. Cogliamo l'occasione per ricordarvi che il servizio di streaming, già disponibile negli Stati Uniti e in pochi altri Paesi, approderà in Italia il 31 marzo 2020. Tra poco più di un mese è invece attesa l'uscita nelle sale cinematografiche di <a href="https://multiplayer.it/notizie/star-wars-ascesa-skywalker-scena-lasciato-tutti-scossi.html">Star Wars: L'Ascesa di Skywalker</a>, ultimo episodio della nuova trilogia, per la regia di <b>J.J. Abrams</b>.<br/><br/>Voi avete già avuto modo di provare Star Wars Jedi: Fallen Order? Quali sono le vostre impressioni iniziali? Parliamone.</p>
    </article>
  </body>
</html>