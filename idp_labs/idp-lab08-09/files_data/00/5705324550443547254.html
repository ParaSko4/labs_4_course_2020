<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.illibraio.it/agenda-letteraria-2020-1227400/"/>
    <meta property="og:site_name" content="Il Libraio"/>
    <meta property="article:published_time" content="2019-11-18T00:45:18+00:00"/>
    <meta property="og:title" content="L’Agenda Letteraria compie 30 anni"/>
    <meta property="og:description" content="Da 30 anni citazioni letterarie, immagini e informazioni sul mondo del libro: arriva l'edizione 2020 dell'Agenda letteraria. Ed è disponibile anche l'Agenda Dante Alighieri 2020"/>
  </head>
  <body>
    <article>
      <h1>L’Agenda Letteraria compie 30 anni</h1>
      <address><time datetime="2019-11-18T00:45:18+00:00">18 Nov 2019, 00:45</time> by <a rel="author" href="https://www.illibraio.it/author/redazione-il-libraio/" target="_blank">Redazione Il Libraio</a></address>
      <p>
        <i>Da 30 anni citazioni letterarie, immagini e informazioni sul mondo del libro: arriva l'edizione 2020 dell'Agenda letteraria, con nuove sezioni. Ed è disponibile anche l'Agenda Dante Alighieri 2020, in occasione del settimo centenario della morte del sommo poeta - I dettagli</i>
      </p>
      <p>Il tempo per lei non passa: l’<i><b>Agenda Letteraria</b></i> ormai e da trent’anni mantiene inalterati il suo “format” fatto di <b>citazioni letterarie</b>, immagini e informazioni sul mondo del libro, uniti a uno stile grafico particolare e alla tradizionale<b> copertina in similpelle blu</b> con incisioni in oro. Per festeggiare i primi trent’anni di pubblicazione (con una distribuzione complessiva di <b>quasi 5 milioni di copie</b> nel corso degli anni) l’<i>Agenda</i> arriva in libreria con<b> un’edizione speciale</b> dedicata integralmente a scrittori, filosofi e letterati italiani.</p>
      <figure>
        <img src="https://www.illibraio.it/wp-content/uploads/2019/10/L%E2%80%99Agenda-Letteraria-compie-30-anni-330x540.jpg"/>
      </figure>
      <p>Curata come sempre da <b>Gianni Rizzoni</b>, l’<i>Agenda Letteraria 2020</i> si presenta con due nuove sezioni: una dedicata ai <b>Premi Nobel per la Letteratura</b> e una sulle <b>Case-museo degli scrittori</b>. Le circa trenta pagine in più offrono spazio ai<b> festival</b> e alle manifestazioni letterarie, nonché ai più seguiti e curiosi <b>siti e blog letterari</b>. C’è spazio anche per le <b>scuole del libro</b>, per i corsi universitari di editoria e di scrittura, e per le<b> agenzie letterarie</b>.</p>
      <p>In libreria arriva anche la 18esima edizione dell’<i><b>Agenda Dante Alighieri 2020</b></i>, che si prepara a quello che sarà l’evento del 2021, il<b> settimo centenario della morte del sommo poeta</b>, un anniversario che sarà celebrato in tutto il mondo. Nella sezione finale, oltre ai contributi di Sandro Bertelli e di Marcello Ciccuto sulle manifestazioni fiorentine in occasione del centenario dantesco che sta per aprirsi e al testo di Giuliano Vigini sul perenne boom editoriale di Dante, viene pubblicato un breve saggio di Rodolfo Maffeis su Leonardo e Dante. L’<i>Agenda</i>, a cura di Gianni Rizzoni con la collaborazione di Alessandro Masi, ospita una presentazione di Paolo Di Stefano.</p>
      <p>Dal 2008 entrambi i volumi sono editi da Metamorfosi.</p>
      <p> </p>
    </article>
  </body>
</html>