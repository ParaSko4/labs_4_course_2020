<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698892/%D9%85%D9%85%D8%A7%D9%86%D8%B9%D8%AA-%D8%A7%D8%B2-%D8%A8%D8%B1%DA%AF%D8%B2%D8%A7%D8%B1%DB%8C-%DB%8C%DA%A9-%DA%A9%D8%A7%D8%B1%DA%AF%D8%A7%D9%87-%D8%A2%D9%85%D9%88%D8%B2%D8%B4%DB%8C-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%B4%DB%8C%D8%B1%D8%A7%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="ممانعت از برگزاری یک کارگاه آموزشی در دانشگاه شیراز"/>
    <meta property="og:description" content="عصر یکشنبه مدیر فرهنگی دانشگاه با من تماس گرفتند و ساعت ۱۶ در مراجعه حضوری گفتند علی‌رغم فشارهایی که به دانشگاه جهت لغو برنامه وارد شده، معتقدند که برنامه باید برگزار شود که این حمایت از برگزاری برنامه‌ها در دانشگاه جای امیدواری و خوشحالی داشت."/>
  </head>
  <body>
    <article>
      <h1>ممانعت از برگزاری یک کارگاه آموزشی در دانشگاه شیراز</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>
        <b>عصر یکشنبه مدیر فرهنگی دانشگاه با من تماس گرفتند و ساعت ۱۶ در مراجعه حضوری گفتند علی‌رغم فشارهایی که به دانشگاه جهت لغو برنامه وارد شده، معتقدند که برنامه باید برگزار شود که این حمایت از برگزاری برنامه‌ها در دانشگاه جای امیدواری و خوشحالی داشت.</b>
      </p>
      <figure>
        <img src="https://cdn.asriran.com/files/fa/news/1398/8/27/1038196_826.jpg"/>
      </figure>
      <p>کارگاه آموزشی نابرابری‌های اجتماعی و فرهنگ غلط آزار، که قرار بود از سوی انجمن فرهنگ و سیاست دانشگاه شیراز برگزار شود، دقیقاً در صبح روز اجرای برنامه با لغو مجوز از سوی مسئولین دانشگاه مواجه شد. این در حالی است که مجوز این برنامه هفت روز قبل از زمانِ برگزاری آن توسط هیئت نظارت دانشگاه صادر شده بود.</p>
      <p>سید حمزه پرهیزگار، دبیر انجمن فرهنگ و سیاست دانشگاه شیراز در گفت‌وگو با خبرنگار ایرناپلاس در مورد لغو مجوز این برنامه گفت: «در تاریخ ۲۶ مهرماه سال جاری درخواستی مبنی بر برگزاری کارگاه آموزشی نابرابری‌های اجتماعی و فرهنگ غلط آزار با حضور نادر کرهانی و نجمه واحدی جهت بررسی و اخذ مجوز به هیئت نظارت بر تشکل‌های دانشگاه شیراز ارسال شد. در تاریخ ۱۳ آبان‌، یعنی ۱۷ روز پس از ثبت درخواست، مجوز برگزاری این برنامه برای ما ارسال شد و مقرر شد این برنامه روز دوشنبه ۲۰ آبان برگزار شود و همه‌ی هماهنگی‌ها برای اجرای برنامه انجام شده بود و خانم واحدی صبح یکشنبه ۱۹ آبان به شیراز رسیدند.»</p>
      <p>وی ضمن تأکید بر اینکه تا روز یکشنبه هیچ تماس یا تلاشی برای عدم برگزاری برنامه صورت نگرفته بود، افزود: «عصر یکشنبه مدیر فرهنگی دانشگاه با من تماس گرفتند و ساعت ۱۶ در مراجعه حضوری گفتند علی‌رغم فشارهایی که به دانشگاه جهت لغو برنامه وارد شده، معتقدند که برنامه باید برگزار شود که این حمایت از برگزاری برنامه‌ها در دانشگاه جای امیدواری و خوشحالی داشت.»</p>
      <p>پرهیزگار در ادامه گفت: «در تماس یک‌شنبه شب مدیر فرهنگی دانشگاه با اینجانب اعلام شد بهتر است مکان برگزاری برنامه برای تامین امنیت مهمان عوض شود و ما هم پذیرفتیم. در نهایت روز دوشنبه ساعت ۱۲، دقیقاً ۵ ساعت قبل از شروع برنامه به ما اطلاع دادند که هیئت رئیسه تصمیم گرفته که به علت فشارهای نیروهای امنیتی، مجوز ورود خانم نجمه واحدی را لغو کند و ساعت ۱۵:۳۰ نامه محرمانه‌ای در این‌باره به من دادند. البته ما از ساعت ۱۲:۳۰ به بعد نیز علی‌رغم تماس‌ها و پیگری‌های صورت گرفته از خانم واحدی هیچ خبری نداشتیم که در نهایت ساعت ۱۶ یکی از مسئولان به من گفتند که بنا بر نقل‌قولی، خانم واحدی تا تهران اسکورت شده‌اند. حال سؤال ما این است که چرا دانشگاه در تصمیم‌گیری نباید مستقل باشد؟»</p>
      <p>وی با اشاره به اینکه هیئت نظارت بر تشکل‌های دانشگاه شیراز تمامی میهمان‌های دعوت شده از سمت تشکل‌ها را منوط به استعلام از سمت نهادهای امنیتی می‌کند، گفت: «این مسئله در مورد نمایندگان مجلس هم صدق می‌کند.»</p>
      <p>به گفته‌ دبیر انجمن فرهنگ و سیاست دانشگاه شیراز، در اسفندماه سال گذشته نیز برنامه «مصدق و پیام او برای جامعه ما» با حضور محمد توسلی در دانشگاه شیراز با همین مشکل مواجه شده بود.</p>
      <p>گفتنی است، خبرنگار ایرناپلاس ضمن تلاش‌ها و تماس‌های مکرر جهت برقراری ارتباط با مسئولان دانشگاه شیراز، موفق به مصاحبه با هیچ‌کدام از مسئولین ذی‌ربط در این خصوص نشد.</p>
    </article>
  </body>
</html>