<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773845,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="המסחר בוול סטריט יציב; הנפט מסוג WTI מאבד 1.8%"/>
    <meta property="og:description" content="המדדים המובילים ברמת פתיחה; פסימיות בנושא הסחר בין ארה&quot;ב לסין ברקע לירידות הזהב השחור - הברנט מוחק 1.8%; טראמפ נפגש עם יו&quot;ר הפד בנושא הריבית - &quot;היה לבבי&quot;; התחרות בסטרימינג - נטפליקס עולה ב-3.1%, דיסני מוסיפה 2.8%; לאחר הדוחות - אנבידיה מתחזקת ב-4%"/>
  </head>
  <body>
    <article>
      <h1>המסחר בוול סטריט יציב; הנפט מסוג WTI מאבד 1.8%</h1>
      <h2>המדדים המובילים ברמת פתיחה; פסימיות בנושא הסחר בין ארה"ב לסין ברקע לירידות הזהב השחור - הברנט מוחק 1.8%; טראמפ נפגש עם יו"ר הפד בנושא הריבית - "היה לבבי"; התחרות בסטרימינג - נטפליקס עולה ב-3.1%, דיסני מוסיפה 2.8%; לאחר הדוחות - אנבידיה מתחזקת ב-4%</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">נועם לנדמן ומיקי גרינפלד</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>20:25 -</b> שעתיים וחצי לנעילה, מניות בולטות: אנבידיה מטפסת ב-4% לאחר הדוחות הרבעוניים בשישי, בראש מדד S&amp;P 500, נטפליקס מתחזקת ב-3.1%, דיסני מוסיפה 2.8%, מנצ'סטר יונייטד מטפסת ב-2% לאחר הדוחות.</p>
      <p><b>19:00 -</b> המסחר באירופה ננעל בירידות קלות: מדד דאקס הגרמני נחלש ב-0.3%, קאק הצרפתי נסוג ב-0.2% ופוטסי הבריטי עלה ב-0.1%. מניית הבורסה הספרדית BME נסקה ב-38% לאחר שיורונקסט הציעה לרכוש את הבורסה במדריד.</p>
      <p>עדכון סחורות: הנפט מסוג WTI יורד ב-1.7% ל-56.73 דולר לחבית, הנפט מסוג ברנט יורד ב-1.8% ל-62.14 דולר לחבית - ברקע לירידות: פסימיות בנושא הסחר בין ארה"ב לסין. הזהב עולה ב-0.2% ל-1471 דולר לאונקיה.</p>
      <p>1<b>8:00 - </b><a href="https://www.calcalist.co.il/markets/articles/0,7340,L-3773964,00.html">טראמפ בתום הפגישה עם יו"ר הפד (הבנק האמריקאי המרכזי) פ</a>אוול: "היה מוצלח ולבבי. שוחחנו על הכל, כולל נושא הריבית, האינפלציה, חוזק הדולר והשפעתו על הייצור, הסחר עם סין, אירופה ועוד".</p>
      <figure>
        <iframe data-src="https://twitter.com/realDonaldTrump/status/1196458467982270464?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>16:30 -</b> ירידות קלות בפתיחת שבוע מסחר חדש בניו יורק: מדד דאו יציב, מדד S&amp;P 500 מאבד 0.2% ומדד נאסד"ק מוחק 0.3%.</p>
      <p><b>16:15 -</b> מנצ'סטר יונייטד התעלתה על התחזיות: מניית מועדון הכדורגל הבריטי המפורסם מטפסת ב-2.5% במסחר המוקדם בוול סטריט, לאחר פרסום הדוחות הרבעוניים. הרווח הנקי ירד ל-1.13 מיליון פאונד מ-6.65 מיליון פאונד ברבעון המקביל אשתקד. הרווח המתואם עמד על 2.35 פאונד למניה, בעוד האנליסטים ציפו להפסד של 3.42 פאונד למניה. הכנסות המועדון עלו מעט, ל-135.4 מיליון פאונד מ-135 מיליון פאונד. המועדון משאיר את תחזית ההכנסות לשנה הנוכחית על 560-580 מיליון פאונד.</p>
      <figure>
        <img src="https://images1.calcalist.co.il/PicServer3/2019/01/23/879164/AFP_712107-01-08452818_l.jpg"/>
        <figcaption>מרכוס ראשפורד, שחקן יונייטד <br/>צילום: איי אף פי</figcaption>
      </figure>
      <p><b>14:40 -</b> בואינג ממשיכה בהשבתו של דגם המקס 737 חזרה לשוק: חברת התעופה הטורקית סאן-אקספרס (בבעלות טורקיש איירליינס ולופטהאנזה) הזמינה עשרה מטוסי 737 בשווי של 1.2 מיליארד דולר. "אנו מצרים על הנזק שנגרם לחברת סאן אקספרס ולנוסעיה בגלל קרקוע המטוסים", ציין סמנכ"ל בואינג, סטן דיל, והוסיף כי "בואינג עושה מאמץ כביר להשיב את ה-737 בבטחה לפעילות". מניית בואינג עולה ב-0.6% בטרום המסחר.</p>
      <p><b>14:00 - </b>שעתיים וחצי לפתיחת שבוע המסחר בוול סטריט, החוזים על המדדים המובילים בניו יורק עולים ב-0.3%.</p>
      <p>עוד בשווקים: היורו עולה ב-0.1% ל-1.106 דולר, הפאונד עולה ב-0.5% ל-1.296 דולר; תשואת אג"ח ארה"ב ל-10 שנים עולה ב-1 נק' בסיס ל-1.85%; הנפט מסוג WTI יורד ב-0.3% ל-57.5 דולר לחבית; הזהב יורד ב-0.6% ל-1,459.20 דולר האונקיה; באירופה - דאקס וקאק יורדים ב-0.1%, פוטסי עולה ב-0.3%.</p>
      <p>מארק מתיוס, ראש תחום מחקר אסיה בבנק יוליוס בר: "למרות הסימנים המצביעים על שלב ראשון בהסכם סחר מתגבש, השלב השני הוא השלב שבו יצטרכו סין וארה"ב להתמודד עם הסוגיות המהותיות, דבר העלול להיות קשה לגישור בעת שהבחירות לנשיאות ארה"ב מתקרבות". בהמשך לתחזית מעודכנת שפרסמו ביוליוס בר בשבוע שעבר לצמיחה של 5.7%-5.8% בתוצר הסיני ב-2020 הוסיף מתיוס: "העלייה הצפויה בתחזית היא זעירה מפני שהחלטות השקעה ומיקום מחדש של שרשרת אספקה הן החלטות שלא ניתן לסגת מהן בקלות. מעבר לכך, אפסייד נוסף במחירי המניות הסיניות הוא בלתי סביר, בטח לאור העובדה שמדד CSI 300 עלה כבר ב-26% מאז תחילת השנה".</p>
      <p> </p>
      <p><b>12:00 - </b>לפי הגרדיאן, ברקע לעלייה של 0.4% בפאונד, העדכון שהוציאה פירמת לונדון קפיטל (London Capital Group), לפיו כל מועמדי הטוריז (המפלגה השמרנית) בבחירות הקרובות תומכים בעסקת הברקזיט של ראש הממשלה בוריס ג'ונסון. במצב דברים זה, לא צפויה קבוצת מורדים שתחסום את הסכם הברקזיט שלו אם המפלגה השמרנית תזכה בבחירות. כך ג'ספר לואיס (Jasper Lawler), ראש מחלקת המחקר בלונדון קפיטל: "כל 634 המועדים השמרנים בבחירות הקרובות של ה-12 בדצמבר התחייבו לתמוך בעסקה של בוריס ג'ונסון. אם כל המועמדים מבטיחים לתמוך בהסכם, ניתן יותר להאמין בכך שבוריס 'יכול להשלים את הברקזיט'".</p>
      <p><b>11:40 - </b>מניית הבורסה של מדריד (BME) נוסקת ב-36.5% על המגעים על מכירה אפשרית ליורונקסט (ראו עדכון מוקדם).</p>
      <figure>
        <img src="https://images1.calcalist.co.il/PicServer3/2017/10/02/761505/1NL.jpg"/>
        <figcaption>בורסת מדריד <br/>צילום: בלומברג</figcaption>
      </figure>
      <p><b>11:20 - </b>נעילה באסיה - מדד ניקיי עלה ב-0.5%, האנג סנג טיפס ב-1.4%, שנגחאי התחזק ב-0.6%.</p>
      <p><b>10:45 - </b>בין המניות הבולטות בפתיחת היום באירופה: דויטשה בנק עולה ב-1.6% ואדידס מתחזקת ב-1.2% בפרנפקורט; מרקס אנד ספנסר ונקסט עולות ב-2.6% וב-2.1% בפסגת פוטסי, רולס רויס יורדת ב-1.4% על רקע הודעת אייר ניו זילנד על הטיפול הנדרש במנועיה (ראו עדכון מוקדם);  יורונקסט מתחזקת ב-2% בפריז על רקע הגשת ההצעה לרכישת הבורסה מדריד.  </p>
      <p><b>10:30 -</b> נפתח המסחר באירופה: מדד דאקס יציב, קאק יורד ב-0.2%, פוטסי עולה ב-0.1%; היורו עולה ב-0.1% ל-1.106 דולר, הפאונד עולה ב-0.4% ל-1.294 דולר.</p>
      <p><b>10:10 -</b> מפעילת הבורסות האירופית יורונקסט (Euronext) מנהגת מגעים עם הבורסה הספרדית Bolsas y Mercados Espanoles על אפשרות לרכישת חברת הבורסה הפועלת במדריד. יורונקסט אישרה הבוקר את הדיווחים המוקדמים שיצאו לאחרונה על הצעה פוטנציאלית. "יורונקסט מאשרת שהיא מנהלת כרגע שיחות עם דירקטוריון BME, אשר עשויות להוביל להגשת הצעה או לאי הגשתה", נאמר בהודעה. יורונקסט מנהלת בין היתר את הבורסות בפריז ובאמסטרדם, לצד שורה של בורסות באירופה.</p>
      <p><b>10:00 -</b> חברת התעופה אייר ניו זילנד נאלצת לבטל כמה מהטיסות הבינלאומיות שלה לצורך טיפול מיוחד (מחוץ ללו"ז) במנועי רולס רויס של חלק ממטוסים – השינוי ישפיע על 14,000 נוסעים בעונת החגים. לפי הודעת אייר ניו זילנד, היצרנית הבריטית של המנועים הודיעה לחברות תעופה על הצורך להעלות את תדירות הטיפולים בחלק מהמנועים שלה (Trent 1000 TEN) בשל בעיות שהתגלו במצב של לחץ גבוה. לאייר ניו זילנד יש 10 מנועים מהסוג האמור בחלק מצי הבואינג 787-9 שבבעלותה. "לרולס רויס אין מנועים חלופיים נגישים והיא הודיעה לאייר ניו זילנד צפויה המתנה משמעותית עד לקבלת חלקי חילוף", נמסר בהודעת חברת התעופה.</p>
      <figure>
        <img src="https://images1.calcalist.co.il/PicServer3/2017/02/14/703528/15849d70_l.jpg"/>
        <figcaption>מפעל מנועי המטוסים של רולס רויס <br/>צילום: בלומברג</figcaption>
      </figure>
      <p> </p>
      <p><b>7:20 - </b>דירקטוריון HP Inc דחה את הצעדת הרכישה שהגישה זירוקס (Xerox), בנימוק שהיא מערכיה בחסר את שווי החברה ושהעסקה המוצעת עשוי לייצר חוב רמת גבוהה מדי לחברה הממוזגת. דירקטוריון יצרנית המחשבים והמדפסות ציין כי עם זאת כי הוא מכיר ביתרונות של מיזוג פוטנציאלי ושהוא פתוח לבחון הצעות משופרות. זירוקס הציעה לבעלי המניות של HP 17 דולר במזומן לצד מניות בזירוקס, כאשר שווי ההצעה הכוללת עמד על 33.5 מיליארד דולר – HP ננעלה בשישי בשווי של 29.9 מיליארד דולר. אם אכן היתה העסקה יוצאת לפועל היו בעלי המניות של HP מחזיקים ב-48% בחברה הממוזגת.</p>
      <p> </p>
      <p>עוד עדכון מהלילה בארה"ב: פורד השיקה סוף סוף את מכונית המוסטאנג החשמלית המסקרנת החדשה.</p>
      <p><b>7:15 - </b>סופטבנק הודיעה כי בכוונתה למזוג את יאהו יפן (שבה היא מחזיקה באמצעות Z Holdings) עם מפעילת אפלייקציית המסרים ליין קורפ (Line Corp), שבבעלות החברה הקוריאנית נייבר (Naver) - המיזוג ייצור חברת אינטרנט בשווי של 30 מיליארד דולר, שתתחרה בענקית האינטרנט והסחר אונליין היפנית ראקוטן (Rakuten) ובחברות יפניות דומות. הצדדים מתכוונים להוציא לפועל את העסקה בחודש הבא ובעקבותיה יחזיקו הצדדים 50% כל אחד בחברה המשותפת, Z Holdings, שתחתיה יפעלו יאהו יפן וליין קורפ.</p>
      <p>בתגובה להודעה: סופטבנק עולה ב-1.6%, Z Holdings עולה ב-1.2%, ליין קורפ מתחזקת ב-2.4%, שלושתן בטוקיו. נייבר מטפסת ב-2.9% בסיאול. המתחרה ראקוטן עולה ב-0.4% בטוקיו.</p>
      <figure>
        <img src="https://images1.calcalist.co.il/PicServer3/2017/01/15/695916/1NL.jpg"/>
        <figcaption>פרסומת ליאהו יפן <br/>צילום: שאטרסטוק</figcaption>
      </figure>
      <p><b>7:00 - </b>מגמה חיובית באסיה בפתיחת שבוע המסחר: מדד ניקיי עולה ב-0.3%, האנג סנג עולה ב-1.1%, שנגחאי מתחזק ב-0.6%; בין המניות הבולטות - נינטנדו מתחזקת ב-2.1% בטוקיו, טנסנט מטפסת בשיעור דומה בהונג קונג.</p>
      <p>בהונג קונג סופשבוע נוסף של מחאת המונים.  ההתנגשויות בין המשטרה למוחים התמקדו באוניברסיטת Polytechnic שם התבצרו מאות רבות של מפגינים, מול המשטרה שפרצה למקום. במקביל חסמו מפגינים את אחד הכבישים הראשיים בחצי האי וגם שם התנהל מאבק מול המשטרה המקומית.</p>
    </article>
  </body>
</html>