<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773855,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="בגלל המדד: הרווח הנקי של מזרחי טפחות ירד ברבעון ב-7% ל-422 מיליון שקל"/>
    <meta property="og:description" content="הירידה במדד המחירים לצרכן ברבעון השלישי של 2019 השפיעה לרעה על תוצאות הבנק, ואחראית להפרש של 113 מיליון שקל בהכנסות ביחס לרבעון המקביל; הבנק הכריז על דיבידנד של 169 מיליון שקל"/>
  </head>
  <body>
    <article>
      <h1>בגלל המדד: הרווח הנקי של מזרחי טפחות ירד ברבעון ב-7% ל-422 מיליון שקל</h1>
      <h2>הירידה במדד המחירים לצרכן ברבעון השלישי של 2019 השפיעה לרעה על תוצאות הבנק, ואחראית להפרש של 113 מיליון שקל בהכנסות ביחס לרבעון המקביל; הבנק הכריז על דיבידנד של 169 מיליון שקל</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">רחלי בינדמן</a></address>
      <p>בנק מזרחי טפחות סיכם את הרבעון השלישי של 2019 עם רווח נקי של 422 מיליון שקל, ירידה של 7% לעומת הרבעון המקביל אשתקד. כך לפי הדוחות שפירסם היום (ב') הבנק. התשואה על ההון עמדה ברבעון על 11.1%. בתשעת החודשים הראשונים של השנה עלה הרווח הנקי ב-40% ל-1.4 מיליארד שקל.</p>
      <p>הרווח הושפע לרעה מירידת מדד המחירים לצרכן ברבעון הנוכחי, לעומת עלייתו ברבעון המקביל אשתקד. הפער במדד בין הרבעונים עמד על 0.9% ואחראי להפרש של 113 מיליון שקל בהכנסות בין שני הרבעונים.  </p>
      <figure>
        <img src="https://images1.calcalist.co.il/PicServer2/20122005/587676/6_l.jpg"/>
        <figcaption>אלדד פרשר מנכ"ל מזרחי טפחות <br/>צילום: אבשלום ששוני</figcaption>
      </figure>
      <p>ההכנסות מריבית נטו הסתכמו ב-1.2 מיליארד שקל, ירידה של 1.7% לעומת הרבעון המקביל אשתקד. ההוצאות בגין הפסדי אשראי הסתכמו ברבעון ב-70 מיליון שקל לעומת 61 מיליון שקל ברבעון המקביל אשתקד (שיעור של 0.14% לעומת 0.13% ברבעון המקביל אשתקד).</p>
      <p>יחס היעילות עמד ברבעון על 56.7% והוא עלה לעומת הרבעון המקביל אשתקד שאז עמד על שיעור טוב יותר של 54.5%.</p>
      <p>הבנק הודיע שיחלק דיבידנד בהיקף של 169 מיליון שקל בגין רווחי הרבעון השלישי. תיק האשראי לציבור עלה מתחילת השנה ב-6.7% והסתכם ב-202.6 מיליארד שקל, פיקדונות הציבור צמחו בתקופה זו ב-7.7% ל-207.8 מיליארד שקל.</p>
    </article>
  </body>
</html>