<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/lebron-priredio-sou-za-brajanta-i-uzeo-mu-suterske-moci-jokic-manje-ubacio-vise-asistirao-guduric-1-9-iz-igre-video/342742"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Lebron priredio šou za Brajanta i “uzeo“ mu šuterske moći! Jokić manje ubacio - više asistirao, Gudurić 1/9 iz igre (VIDEO)"/>
    <meta property="og:description" content="Nikola Vučević strašan u pobedi Orlanda, mučeni Voriorsi ne mogu nikoga da dobiju, Atlanta posle 150 od Klipersa primila “samo“ 122 od Lejkersa"/>
  </head>
  <body>
    <article>
      <h1>Lebron priredio šou za Brajanta i “uzeo“ mu šuterske moći! Jokić manje ubacio - više asistirao, Gudurić 1/9 iz igre (VIDEO)</h1>
      <h2>Nikola Vučević strašan u pobedi Orlanda, mučeni Voriorsi ne mogu nikoga da dobiju, Atlanta posle 150 od Klipersa primila “samo“ 122 od Lejkersa</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <b>Ponekad je potrebno samo malo promešati karte kako bi se prekinula monotonija i napravio dobar rezultat u odgovarajuću igru. Trener Denvera Majkl Meloun je upravo to uradio i iskoristio loš period za Memfis kako bi njegov tim odneo ubedljivu pobedu rezultatom 131:114.</b>
      </p>
      <p>Utakmica je bila otvorena do 15. minuta, posle toga je sve išlo na Denverovu vodenicu i od sredine druge četvrtine više nije bilo upitno ko će odneti trijumf. Sve je počelo serijom 22:2 u kojoj su Nagetsi samleli protivnika, stigli do 18 poena viška uz pravu demonstraciju sile na oba kraja terena. Denverova odbrana bila je naštimovana do maksimuma, što je Memfisu dozvolilo samo 17 poena za celu četvrtinu, dok su gosti postigli čak 44, od čega je najveći deo stigao iz kontri! Na poluvremenu je rezultat glasio 72:49 i nije bilo šanse da bi stvari mogle da se okrenu. To se potvrdilo i na startu drugog poluvremena kada je Denver nanizao sedam poena za ogromnih 30 poena viška (79:49). Iako je Memfis u ovom periodu sipao trojke (pet za četvrtinu) Denver je na poslednji mali odmor otišao s rezultatom 108:80 u džepu. Pokušao je trener domaćih <b>Tejlor Dženkins</b> da čestim rotacijama nešto promeni, ali je Denver već bio suviše daleko...</p>
      <p>Razmahali su se Nagetsi, ali ne i <b>Nikola Jokić</b> koji je ponovo odigrao jednu od onih svojih, skromnijih utakmica. Imao je svega devet poena (4/7 iz igre), ali je na to upisao i osam asistencija, odnosno još pet skokova. Nije <b>Jokić</b> bio najbolji, već strašni <b>Džamal Mari</b> koji je domaćina počastio sa 39 poena (14/24 iz igre), uz čak sedam trojki! Imao je i osam asistencija, četiri skoka, tri ukradene lopte i jednu blokadu.</p>
      <figure>
        <iframe src="https://www.youtube.com/embed/1w7wf8CkpPI" width="425" height="349" data-service="Youtube" scrolling="no"/>
      </figure>
      <p>Među onima u koje je <b>Dženkins</b> verovao da mogu da okrenu stvari je <b>Marko Gudurić</b>. Drugi srpski reprezentativac u sinoćnjem okršaju imao je veče za zaborav – svega dva poena, odnosno 1/9 iz igre (0/4 za tri) za 22 minuta u igri. <b>Gudurić</b> je upao u lošu seriju iz koje će želeti pod hitno da se izvuče pošto u poslednje dve utakmice ima samo 1/15 iz igre, od čega osam promašaja u šutu za tri poena... Memfis je na listi strelaca predvodio Džeren Džekson sa 22 poena, dok je Jonas Valančijunas skupio 16 poena i 10 skokova.</p>
      <p>Nagetsi su nastavili pozitivan ovosezonski trend i na strani imaju skor 5-1 što dokazuje snagu tima.</p>
      <figure>
        <iframe src="https://www.youtube.com/embed/RShC2n2VtXA" width="425" height="349" data-service="Youtube" scrolling="no"/>
      </figure>
      <p>Dok su srpski igrači kaskali, <b>Nikola Vučević</b> je igrao punim ritmom i odveo Orlando do pobede nad Vašingtonom rezultatom 125:121. Bio je to tek peti trijumf Medžika u poslednjih 25 okršaja s Vizardsima, odnosno treća vezana pobeda tima sa Floride poslednjih dana...</p>
      <figure>
        <iframe src="https://www.youtube.com/embed/B36jflQ4kAE" width="425" height="349" data-service="Youtube" scrolling="no"/>
      </figure>
      <p>Crnogorski as ubeležio je 30 poena i 17 skokova za svoj deseti dabl-dabl sezone, a iz igre je pucao sigurnih 11/14. Još je sigurniji bio kada je znao da ga prati <b>Evan Furnije</b> s 25 poena, uz pet trojki! <b>Markel Fulc</b> je pogodio svih svojih šest šuteva u prvom poluvremenu i meč završio s rekordom sezone od 19 poena. Kod Vašingtona <b>Bredli Bil</b> je ubacio 34, a <b>Si Džej Majls</b> 21 poen.</p>
      <figure>
        <iframe src="https://www.youtube.com/embed/6cj6k7osxy0" width="425" height="349" data-service="Youtube" scrolling="no"/>
      </figure>
      <p>Povredama uništeni Golden Stejt Voriorsi tonu sve dublje i dublje. Prošle godine ovakav scenario nije mogao da se zamisli, sada niz od sedam poraza ne izgleda toliko strašno, ako se uzmu u obzir svi faktori. A to je da u rotaciji nije bilo <b>Karija, Rasela, Lunija, Tompsona, Evansa</b> i <b>Lija</b>. Od Ratnika su bolji bili Pelikansi sa 108:100, a u pobedničkom sastavu <b>Džej Džej Redik</b> imao je 26 poena, dok je <b>Džru Holidej</b> ubacio 22 poena. Rukiji <b>Nik Aleksander Voker, Nikolo Meli</b> i <b>Džekson Hejs</b> imali su 19, 16 i 10 poena redom... Kod Voriorsa <b>Erik Paskal</b> ubacio je 30, a <b>Kaj Boumen</b> 19 poena. <b>Alena Smajlagića</b> ponovo nije bilo na vidiku.</p>
      <figure>
        <iframe src="https://www.youtube.com/embed/NZ7a5Hqkb48" width="425" height="349" data-service="Youtube" scrolling="no"/>
      </figure>
      <p>Šou je napravio <b>Lebron Džejms </b>pred legendarnim <b>Kobijem Brajantom</b> u Stejpls Centru prošle večeri! Neponovljiva Crna mamba dobila je stojeće ovacije cele dvorane, a poseban doček dobila je od <b>Kralja Džejmsa</b> koji je priredio sjajnu partiju u ubedljivoj pobedi nad Atlantom - 122:101. </p>
      <p>Lejkersi su vodili od prvog do poslednjeg minuta, a <b>Džejms</b> je pobedi doprineo s 33 poena (13/21 iz igre, 6/10 za tri), te 12 asistencija i sedam uhvaćenih lopti, dok su se mnogi svedoci dešavanja u Stejpls Centru šalili kako je <b>Brajant Lebronu</b> predao svoje šuterske moći kada su se izgrlili i pozdravili.</p>
      <figure>
        <iframe src="https://www.youtube.com/embed/PXFGarWDrEE" width="425" height="349" data-service="Youtube" scrolling="no"/>
      </figure>
      <p>Osim Lebrona dvocifren učinak imali su <b>Kajl Kuzma</b> sa 17, <b>Ražon Rondo</b> sa 15, <b>Entoni Dejvis</b> sa 14, odnosno <b>Deni Grin</b> i <b>Aleks Karuzo</b> sa po 11 poena. <b>Tre Jang</b> je bio najefikasniji kod Atlante s 31 poenom (11/22 iz igre, 2/8 za tri), uz čak osam izgubljenih lopti!</p>
      <figure>
        <iframe src="https://www.youtube.com/embed/eLkEJCM0G2o" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Memfis – Denver 114:131<br/>/Džekson 22 – Mari 39/</p>
      <p>Orlando – Vašington 125:121<br/>/Vučević 30 – Bil 34/</p>
      <p>Nju Orleans – Golden Stejt 108:100<br/>/Redik 26 – Paskal 30/</p>
      <p>LA Lejkers – Atlanta 122:101<br/>/Džejms 33 – Jang 31/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/18.11.2019/istok12.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/18.11.2019/zapad13.jpg"/>
      </figure>
      <p><b>Foto</b>: <i>Reuters</i></p>
      <figure>
        <img src="https://mozzartsport.com/upload/CKEditor/Baneri/4.%20Bogdan%20Bogdanovic%CC%81%20za%20Zvec%CC%8Cansku%201080x1080.jpg"/>
      </figure>
      <p> </p>
    </article>
  </body>
</html>