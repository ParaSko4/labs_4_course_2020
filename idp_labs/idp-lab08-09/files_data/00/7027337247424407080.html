<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698861/%D8%A7%D8%AD%D8%B3%D8%A7%D9%86-%D8%AD%D8%AF%D8%A7%D8%AF%DB%8C-%DB%8C%D9%88%D8%B3%DB%8C%D9%86-%D8%A8%D9%88%D9%84%D8%AA-%D8%B1%D8%A7-%D8%A8%D9%87-%D8%A7%DB%8C%D8%B1%D8%A7%D9%86-%D9%85%DB%8C%E2%80%8C%D8%A2%D9%88%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="احسان حدادی، یوسین بولت را به ایران می‌آورد؟"/>
    <meta property="og:description" content="رست است که بولت ورزش را کنار گذاشته اما مبلغی را می‌گیرد و به کشورهای مختلف می‌رود. حضور او می‌تواند این رشته را متحول و کمک زیادی به دو و میدانی کند. لیگ الماس قطر اردیبهشت برگزار می‌شود و چون هر روز پرواز مستقیم دوحه به مشهد انجام می‌شود در نظر داریم، ورزشکاران حاضر در لیگ روز بعد از مسابقات به مشهد بیایند و بعد از برگزاری مسابقه جایزه بزرگ به ترکیه یا قطر برگردند."/>
  </head>
  <body>
    <article>
      <h1>احسان حدادی، یوسین بولت را به ایران می‌آورد؟</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>
        <b>رست است که بولت ورزش را کنار گذاشته اما مبلغی را می‌گیرد و به کشورهای مختلف می‌رود. حضور او می‌تواند این رشته را متحول و کمک زیادی به دو و میدانی کند. لیگ الماس قطر اردیبهشت برگزار می‌شود و چون هر روز پرواز مستقیم دوحه به مشهد انجام می‌شود در نظر داریم، ورزشکاران حاضر در لیگ روز بعد از مسابقات به مشهد بیایند و بعد از برگزاری مسابقه جایزه بزرگ به ترکیه یا قطر برگردند.</b>
      </p>
      <p>قهرمان پرتاب دیسک آسیا با همراهی مسئولان به دنبال برگزاری مسابقه‌ای تحت عنوان جایزه بزرگ در مشهد است و در این راستا می‌خواهد یوسین بولت را هم به ایران دعوت کند.</p>
      <p>به گزارش ایسنا، احسان حدادی، قهرمان پرتاب دیسک آسیا چندی است طرحی را آغاز کرده است که بر اساس آن به شهرستان‌های مختلف سفر می‌کند و تجربیات خود را به نوجوانان و جوانان این رشته انتقال می‌دهد. او که ابتدا مشهد را انتخاب کرد در پایان اردوی یک هفته‌ای خود در این شهر از تلاش برای برگزاری مسابقه‌ای تحت عنوان جایزه بزرگ خبر داد.</p>
      <p>حدادی در گفت‌وگو با ایسنا و با بیان اینکه اولین کسی بودم که در ورزشگاه آستان قدس مشهد تمرین کردم، تصریح کرد: این ورزشگاه مختص دوو میدانی است و مسئولان آن قول دادند بعد از لیگ الماس قطر که اردیبهشت ماه برگزار می‌شود، ۱۰ ورزشکار تاپ حاضر در این لیگ را به این ورزشگاه بیاوریم و مسابقه جایزه بزرگی را برگزار کنیم. این اتفاق خیلی بزرگی است و من هم قول دادم که صحبت‌های اولیه را با مدیر برنامه‌های یوسین بولت(قهرمان دوی ۱۰۰ متر جهان) انجام دهم تا او هم به ایران بیاید. اگر این کار صورت بگیرد، ورزش کشور متحول می شود.</p>
      <p>او در این مورد افزود: درست است که بولت ورزش را کنار گذاشته اما مبلغی را می‌گیرد و به کشورهای مختلف می‌رود. حضور او می‌تواند این رشته را متحول و کمک زیادی به دو و میدانی کند. لیگ الماس قطر اردیبهشت برگزار می‌شود و چون هر روز پرواز مستقیم دوحه به مشهد انجام می‌شود در نظر داریم، ورزشکاران حاضر در لیگ روز بعد از مسابقات به مشهد بیایند و بعد از برگزاری مسابقه جایزه بزرگ به ترکیه یا قطر برگردند. این اتفاق خوبی برای ورزش استان و کشور محسوب می‌شود که امکان جمع و جور کردن آن با هزینه‌ای معقول وجود دارد. علاوه بر این به خاطر اینکه شبکه‌های تلویزیونی مختلفی به ایران می‌آیند، بعد تبلیغاتی خوبی دارد.</p>
      <p>حدادی در مورد اردوی خود در مشهد گفت: این اردو علاوه بر اینکه معنوی بود، یک طرح استعدادیابی و صحبت با نوجوانان و جوانان دو و میدانی هم محسوب شد. به نظرم سفر به بجنورد و خراسان رضوی خیلی تاثیر گذار بود چون در مورد همه مسائل حوزه ورزش و دو و میدانی صحبت کردیم. آنها خیلی خوشحال بودند که اولین قهرمان المپیک در رشته دو ومیدانی ایران را کنار خود می‌دیدند و این موضوع تاثیر سفر را دو چندان کرد.</p>
      <p>او در این مورد افزود: شهرها را از نزدیک دیدم، امکاناتشان خیلی کم بود اما با مسئولان استانی صحبت کردم و قول‌های مساعدی گرفتم که قدم‌های خوبی بردارند. از تمام ورزشکاران رشته‌های مختلف درخواست می‌کنم که به شهرستان‌های دورافتاده کشور بروند چون حضور آنها خیلی تاثیر گذار است. مخصوصا در رشته دو و میدانی که وسعت زیادی دارد و بعد از مدال المپیک افراد زیادی به این رشته وارد شدند.</p>
      <p>قهرمان پرتاب دیسک آسیا بیان کرد: سعی می‌کنم این طرح را با برنامه بهتری دنبال کنم. ابتد شهر امام رضا را انتخاب کردم تا رخصت بگیرم و تمریناتم را آغاز کنم. اولین کسی هستم در ورزشگاه آستان قدس تمرین کرد و باید از تمام کسانی که در این زمینه کمک کردند، تشکر کنم.</p>
      <p>او در مورد برنامه آماده‌سازی خود بیان کرد: فردا(دوشنبه) به زنجان می‌روم و آخر هفته هم به مدت یک ماه به کیش سفر می‌کنم. در ادامه هم طرح استعدادیابی را در بندرعباس و خرم آباد پیگیری می‌کنم و سپس راهی اردوی برون مرزی می‌شوم.</p>
      <p>حدادی در مورد تمدید قرارداد مک ویلکینز(مربی حدادی) گفت: قرارداد تنظیم شده است اما هنوز امضا نشده و قرار است طی چند روز آینده امضا شود.</p>
    </article>
  </body>
</html>