<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3376880/mahmut-toptas/bir-avuc-tuzun-felaketi"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T00:30:00+00:00"/>
    <meta property="og:title" content="Bir avuç tuzun felaketi"/>
    <meta property="og:description" content="Yöneticiler, köy muhtarlığından Cumhurbaşkanlığı’na kadar, herkes, sınırları içinde sorumludurlar."/>
  </head>
  <body>
    <article>
      <h1>Bir avuç tuzun felaketi</h1>
      <address><time datetime="2019-11-18T00:30:00+00:00">18 Nov 2019, 00:30</time> by <a rel="author" href="https://www.milligazete.com.tr/yazar/mahmut-toptas" target="_blank">Mahmut Toptaş</a></address>
      <p>Yöneticiler, köy muhtarlığından Cumhurbaşkanlığı’na kadar, herkes, sınırları içinde sorumludurlar.</p>
      <p>Yalnız, “Fırat nehri kenarında kurdun kaptığı kuzudan” değil, bu gün yayınlanan yazıların her harfinden, çizilen her çizgiden olumlu veya olumsuz sorumludurlar.</p>
      <p>Çünkü havanın herkes üzerinde yaşına, sıhhatine göre etkili olduğu gibi, siyasetin estirdiği hava da makamlarına göre herkesi etkilemekte.</p>
      <p>Cumhuriyetin ilk yıllarında yazılan şu şiirler:</p>
      <p>“Atatürk ekber! Atatürk ekber! Ancak O var: Atatürk!”</p>
      <p>***</p>
      <p>"Burada erdi Musa/Burada uçtu İsa</p>
      <p>Bülbül burada varsa/Hürriyet için öter.</p>
      <p>Ne örümcek ne yosun/Ne mucize, ne füsun...</p>
      <p>Kâbe Arap’ın olsun/Çankaya bize yeter."</p>
      <p>***</p>
      <p>“Ey Samsun’da karaya çıkan ilah, merhaba!..” gibi şiirler, birilerinin emriyle yazılmasına gerek yok.</p>
      <p>Siyasi havanın gönüllere veya midelere fısıldadıklarının dışa vurmasıdır bunlar.</p>
      <p>Şeyh Sadi Şirazi, Gülistan’ında anlatıyor:</p>
      <p>Nuşirevan ava çıkmıştı.</p>
      <p>Adamlarından birinin şansı yaver gitti, semiz geyikler avladı.</p>
      <p>Birini pişirirken tuz olmadığını fark ettiler. Hizmetçiden en yakın köye gidip tuz getirmesini istediler.</p>
      <p>Adam giderken Nuşirevan çağırdı, para vererek, “Tuzu bununla al” dedi: “Devletin parayla tuz alması bir gelenek olsun, köylü perişan olmasın.”</p>
      <p>Oradakiler şaşırdı.</p>
      <p>“Bir parça tuzdan ne çıkar ki...” dediler.</p>
      <p>“Zulüm başlangıçta az idi. Her gelen bir şey kattı, büyüdü büyüdü, bugünkü şiddetine ulaştı.”</p>
      <p>“Halkın bağından sultan bir elma yiyince, adamları ağacı kökünden söker.</p>
      <p>Bir yumurta alarak zulmü başlatan padişahın askerleri bin tavuğu şişe geçirir.”</p>
      <p>10 Kasım 2019 günü yapılan merasimde birkaç ilkokulun körpecik çocuklarını büstün önünde secdeye kapattıklarını televizyondan üzülerek seyrettik.</p>
      <p>Hazreti Ömer döneminde süte su katan kadın, Ömer’in etkisi altında ama “Ömer nerden görecek” zannında olması nedeniyle anne, Ömer’in etkisi altındadır.</p>
      <p>Annesini engellemeye çalışan kızı da, “Ömer görmese de, Allah görüyor” diyerek iman havasının etkisi altında. (Allah hepsinden razı olsun)</p>
      <p>Sevgili Peygamberimiz:</p>
      <p>“Ezanı işitince, siz de müezzinin dediğini tekrarlayın” (Müslim, Sahih, K. Salat babü istihbab’il-kavl 7) buyurur.</p>
      <p>Havanın inkârla kirlenmemesi için topyekûn millet olarak günde beş vakitte müezzinin minareden ilan ettiği sözleri tekrarlayalım.</p>
      <p>Ağzımızdan çıkan her kelimenin havayı kirleteceğini bilelim ve ağzımızdan çıkan kelimeleri İslam eleğinden süzerek çıkaralım.</p>
      <p>İşlerimizi, göze hoş, insanlığa faydalı, sağlam, Hakk’ın ve halkın razı olacağı şekilde yapalım.</p>
      <p>İslam’ın aydınlığına iğne ucu kadar, inkârın karanlık deliğinin açılmasına zemin hazırlamayalım.</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3370960/mahmut-toptas/uygurlarin-kardasi-da-arkadasi-da-yok"/>
        <a href="https://www.milligazete.com.tr/makale/3306091/mahmut-toptas/ilahi-adalet-mi-insani-adalet-mi"/>
        <a href="https://www.milligazete.com.tr/makale/3303669/mahmut-toptas/medyumlara-falcilara-cincilere-aldanmayin"/>
        <a href="https://www.milligazete.com.tr/makale/3301676/mahmut-toptas/yar-i-gar"/>
        <a href="https://www.milligazete.com.tr/makale/3289180/mahmut-toptas/siyanurle-intihari-duyunca"/>
        <a href="https://www.milligazete.com.tr/yazar/mahmut-toptas"/>
      </related>
    </article>
  </body>
</html>