<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773921,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="חלל תקשורת: הלוויין עמוס 17 הגיע למיקומו בחלל"/>
    <meta property="og:description" content="הלוויין שסיים בהצלחה את בדיקות מערכותיו מתוכנן להתחיל את פעילותו המסחרית בימים הקרובים; המניה מגיבה בעלייה של כ-7%"/>
  </head>
  <body>
    <article>
      <h1>חלל תקשורת: הלוויין עמוס 17 הגיע למיקומו בחלל</h1>
      <h2>הלוויין שסיים בהצלחה את בדיקות מערכותיו מתוכנן להתחיל את פעילותו המסחרית בימים הקרובים; המניה מגיבה בעלייה של כ-7%</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">אביאור אבו</a></address>
      <p><a href="https://www.calcalist.co.il/stocks/home/0,7340,L-3959-1092345,00.html?quote=%D7%97%D7%9C%D7%9C%20%D7%AA%D7%A7%D7%A9%D7%95%D7%A8%D7%AA">חלל תקשורת</a> דיווחה היום (ב') כי הלוויין עמוס 17 סיים בהצלחה את בדיקות מערכותיו והגיע לנקודת המסלול המיועדת בחלל. בשל כך, הלוויין מתוכנן להתחיל את פעילותו המסחרית בימים הקרובים לאחר ייצובו. המניה מגיבה בעלייה של כ-7%.</p>
      <p>עמוס 17, שיוצר על ידי חברת "בואינג", שוגר בתחילת אוגוסט מאתר השיגור בקייפ קנברל שבפלורידה. הלוויין המתקדם, שעלותו נאמדת בכ-250 מיליון שקל, נועד לתת מענה לעלייה בפעילות התקשורת ביבשת אפריקה והוא מחליף למעשה את הלוויין עמוס 5 שאבד בחלל בנובמבר 2015.</p>
      <figure>
        <img src="https://images1.calcalist.co.il/PicServer3/2019/08/07/925680/AP_KSC106-Main-2019-08-06T23-58-1931Z332773L.jpg"/>
        <figcaption>שיגור הלוויין עמוס 17 <br/>צילום: AP</figcaption>
      </figure>
      <p>עמוס 17 הוא הלוויין הרביעי הפעיל של חלל, והשמיני שלה סה"כ. כיום מספקת חלל שירותים ללקוחותיה ברחבי אירופה, המזרח התיכון, אפריקה ואסיה באמצעות שלושה לוויינים: עמוס 3, עמוס 4 ועמוס 7.</p>
      <p>כבר בשלב זה לחברה צבר הזמנות לשירותי תקשורת ביבשת בהיקף של כ-62 מיליון דולר, והיא צופה כי בתקופה הקרובה יבשילו מהלכי מכירות נוספים. ביום חמישי האחרון הודיעה החברה כי הגיעה להסכמות עם הלקוח באפריקה שהתקשרה עימו בהסכם למתן שירותי תקשורת בלוויין עמוס 17 לפיהן השירותים יוארכו בשנה נוספת וסה"כ למשך חמש שנים. צבר ההזמנות של הלקוח מסתכם בכ-36 מיליון דולר במצטבר.</p>
      <p>בסוף אוקטובר הודיעה החברה כי המנכ"ל, דוד פולק, יסיים בחודשים הקרובים את תפקידו לאחר 24 שנים. מתחילת השנה זינקה מניית חלל תקשורת בכ-91%. שווי השוק של החברה עומד על 251 אלף שקל. החברה צפויה לפרסם את דוחותיה הכספיים לרבעון השלישי של השנה בשבוע הבא.</p>
    </article>
  </body>
</html>