<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698841/%D8%B1%D8%B4%D8%AF-14-%D8%AF%D8%B1%D8%B5%D8%AF%DB%8C-%D9%85%D8%B1%D8%A7%D8%AC%D8%B9%D9%87-%DA%A9%D8%A7%D8%B1%D8%AA%D9%86-%D8%AE%D9%88%D8%A7%D8%A8%E2%80%8C%D9%87%D8%A7-%D8%A8%D9%87-%DA%AF%D8%B1%D9%85%D8%AE%D8%A7%D9%86%D9%87-%D9%87%D8%A7-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="رشد 14 درصدی مراجعه کارتن خواب‌ها به گرمخانه ها در تهران"/>
    <meta property="og:description" content=" "/>
  </head>
  <body>
    <article>
      <h1>رشد 14 درصدی مراجعه کارتن خواب‌ها به گرمخانه ها در تهران</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038118_930.jpg"/>
      </figure>
      <p> </p>
      <p>سرپرست سازمان رفاه و خدمات اجتماعی شهرداری تهران از افزایش 14 درصدی مراجعات افراد بی خانمان به گرمخانه‌ها در شب‌های سرد خبر داد.</p>
      <p>سید مالک حسینی در گفت‌وگو با ایسنا، در مورد اقدامات سازمان رفاه و خدمات اجتماعی در این شب‌های سرد پایتخت اظهار کرد: با همراهی مردم و رسانه‌ها شاهد افزایش 23 درصدی تماس با 137 برای کمک به افراد آسیب دیده در 48 ساعت گذشته بودیم. بر همین اساس در این شب‌های سرد پایتخت 14 درصد پذیرش گرمخانه‌ها افزایش یافته است.</p>
      <p>وی با بیان اینکه در موج اول سرما که حدود یک ماه پیش رخ داد آمار مراجعین به گرمخانه‌ها حدود 40 درصد افزایش یافت، گفت: به نظر می‌رسد که افراد بی‌خانمان با گرمخانه‌ها آشتی کرده‌اند؛ اما برخی از کارتن خواب‌ها بنا به دلایلی علاقمند به ماندن در پاتوق‌هایشان هستند که کمک به این افراد در حوزه اختیارات شهرداری نیست؛ اما از جنبه انسانی وسایل گرمایشی و غذای گرم بین این افراد توزیع می‌شود.</p>
      <p>مدیرعامل سازمان رفاه شهرداری تهران با بیان اینکه در منطقه 2 و در محدوده دره فرحزاد گرمخانه‌ای برای زنان وجود نداشت و برای مردان نیز دو شلتر بهزیستی وجود داشت، گفت: با توجه به نیاز زنان این منطقه به داشتن یک گرمخانه موقت، کارشناسان این سازمان در پارک 15 خرداد در محله فرحزاد اقدام به راه اندازی یک گرمخانه اضطراری آن هم در 24 ساعت کردند اما متاسفانه اهالی محل بنا به دلایلی از جمله ترس، اجازه بهره برداری از این گرمخانه را ندادند و از آنجایی که احتمال خطر جانی این کارتن خواب‌ها وجود داشت نسبت به استقرار یک گرمخانه سیار در اتوبوس اقدام کردیم اما امکان تداوم استقرار زنان کارتن خواب در این گرمخانه سیار وجود ندارد و ما برای روزهای آینده که سردتر خواهد بود، نگران هستیم.</p>
      <p>وی با بیان اینکه اهالی این محل معتقدند که این افراد بچه‌های محل‌شان در این دره نیستند، گفت: مگر کسانی که در پاتوق‌های هرندی یا خلازیر مستقر هستند ساکن همان محلند؟ مگر آمایش درستی وجود دارد که ببینیم چه کارتن خوابی برای چه محله‌ای است؟</p>
      <p>حسینی با بیان اینکه شهرداری در احداث گرمخانه‌ها ملاحظات اجتماعی، فرهنگی و بافت اجتماعی را در نظر می‌گیرد، تصریح کرد گفت: در شرایط اضطراری اگر بخواهیم که همه ملاحظات را در نظر بگیریم نمی‌توان هیچ گرمخانه‌ای احداث کرد اما در این مورد کارشناسان سازمان، در پشتی پارک را که به سمت دره است برای رفت و آمد این افراد در نظر گرفتند و حتی دیوار حائلی ایجاد کردند تا هیچ فرد آسیب پذیری وارد فضای پارک نشود اما با این حال اهالی مقاومت کردند و امیدواریم بتوانیم برای این مسئله چاره اندیشی کنیم.</p>
    </article>
  </body>
</html>