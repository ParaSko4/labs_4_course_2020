<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/kolarov-kao-stoper-dobra-ideja-ili-preveliki-rizik/342803"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Kolarov kao štoper, dobra ideja ili preveliki rizik?"/>
    <meta property="og:description" content="Šta donosi, a šta odnosi prekomandovanje kapitena Orlova u središte odbrane"/>
  </head>
  <body>
    <article>
      <h1>Kolarov kao štoper, dobra ideja ili preveliki rizik?</h1>
      <h2>Šta donosi, a šta odnosi prekomandovanje kapitena Orlova u središte odbrane</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Nenad Jovanović</a></address>
      <p>
        <b>Reprezentacija Srbije je napravila određeni napredak u igri, što je bilo jasno vidljivo u utakmici protiv Ukrajine, donekle i u uvodnom delu meča sa Lukemburgom, ali definitivno nije neutralisana najveća boljka ove selekcije tokom kvalifikacija. U pitanju je odbrana sopstvenog gola, sa kojom je ponovo bilo dosta komplikacija. Dva primljena gola protiv Luksemburga, pa onda još dva protiv Ukrajine - na kraju gol razlika 17:17. </b>
        <b>O</b>
        <b>rlovi su postigli pogodaka koliko i prvoplasirana Ukrajina na osam mečeva, ali su primili gol više i od Luksemburga. Jasno je da sa ovakvim učinkom direktan plasman za Evropsko prvenstvo jednostavno nije bio moguć.</b>
      </p>
      <p>
        <b>
          <a href="https://www.mozzartsport.com/fudbal/vesti/sest-najjacih-utisaka-posle-neuspelih-kvalifikacija-sa-cim-cemo-na-norvesku/342761">Šest najjačih utisaka posle neuspelih kvalifikacija: Sa čim ćemo na Norvešku?</a>
        </b>
      </p>
      <p>Ono što je dobro kada je u pitanju poslednja linija tima jeste da deluje da je štoperski tandem konačno oformljen i da se intenzivno radi na njegovom uigravanju, ali o ideji sa <b>Aleksandrom Kolarovim</b> na štoperskoj poziciji, u formaciji sa četiri igrača u poslednjoj liniji, postoje dve škole mišljenja. Iskusni defanzivac na tom mestu donosi mirnoću u iznošenju lopte, precizan kratak pas, ali što je možda i najvažnije i dubinske lopte ka napadu. Ipak, sa druge strane pravi i određene komplikacije kada je u pitanju odbrana sopstvenog gola, pre svega u skok igri.</p>
      <figure>
        <img src="https://mozzartsport.com/upload/CKEditor/18.11.2019/SERBIA-UKRAINE_48.JPG"/>
      </figure>
      <p>To se negde i moglo očekivati, s obzriom na to da se radi o levom beku sa izrazitim ofanzivinim karakteristikama. Nije tajna da je o njegovom prekomandovanju na štopersko mesto razmišljao i trener Rome <b>Paulo Fonseka</b>, ali je za to svakako potreban period ozbiljnog privikavanja. U svakom slučaju deluje da <b>Kolarov</b> se još uvek daleko komotnije oseća u situacijama kada se na napada protivnička polovina, što je normalno, s obzirom da je tokom svoje čitave karijere igrao na levom boku, sa prilično agilnim izletima na protivničku polovinu.</p>
      <p>Ipak, <b>Kolarov</b> ne bi bio prvi bek koji se u poznim igračkim godinama prekomandovao u centralni deo odbrane. Koliko tu može da bude koristan pokazao je u nekoliko navrata protiv Ukrajine, gde je preciznim „teledirigovanim“ pasovima pronalazio <b>Nemanju Radonjića</b>, u situacijama kada je protivnik sprečavao protok lopte ispred protivničog gola. Ipak, kao što smo već rekli, problemi bi nastajali onda kada rival u napadačkim akcijama probije vezni red i srpske štopere ostavi u situaciji da se direktno brane, bilo da se radi o centaršutu ili situacijama jedan na jedan. Tada gotovo po pravilu postane panična situacija pred srpskim golom.</p>
      <figure>
        <img src="https://mozzartsport.com/upload/CKEditor/18.11.2019/770x200-FSS.png"/>
      </figure>
      <p>Jasno je da odbrana gola ne zavisi samo od poslednje linije tima i da bi ona daleko bolje delovala u situacijama kada bi ofanzivnije linije tima znatno bolje branile svoju polovinu terena, ali to je već pitanje kompletne uiganosti tima i sistema igre. A prostora za uigravanje nema dovoljno, s obzirom da za plasman na Evropsko prvenstvo selekcija <b>Ljubiše Tumbakovića</b> ima samo još jednu šansu. Norvežani nisu reprezentacija najviše fudbalske klase, ali su u nedavnim mečevima sa Švedskom, Španijom i Rumunijom pokazali da su u stanju da odigraju izuzetno čvrsto. Ono što će predstavljati dodatni problem jeste činjenica da u Oslu nisu poraženi više od tri godine.</p>
      <figure>
        <img src="https://mozzartsport.com/upload/CKEditor/Baneri/7.%20Novi%20dresovi%20za%20FK%20Crvena%20zvezda%20Pavlis%CC%8C%201080x1080.jpg"/>
      </figure>
      <p><b>Foto</b>: <i>Star Sport</i></p>
    </article>
  </body>
</html>