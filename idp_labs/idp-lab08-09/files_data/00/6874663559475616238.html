<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773985,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="איראן באופליין: &quot;חסימת האינטרנט הגדולה ביותר שנראתה במדינה&quot;"/>
    <meta property="og:description" content="במסגרת מאמציו לדכא את המחאה שפרצה בסוף השבוע על רקע הקפצת מחירי הדלק, חסם הממשל בטהרן את החיבור לאינטרנט כמעט לחלוטין"/>
  </head>
  <body>
    <article>
      <h1>איראן באופליין: "חסימת האינטרנט הגדולה ביותר שנראתה במדינה"</h1>
      <h2>במסגרת מאמציו לדכא את המחאה שפרצה בסוף השבוע על רקע הקפצת מחירי הדלק, חסם הממשל בטהרן את החיבור לאינטרנט כמעט לחלוטין</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">שירות כלכליסט</a></address>
      <p>איראן יצאה מהרשת: הממשל שמפעיל שורה של אמצעים לדיכוי <a href="https://www.calcalist.co.il/world/articles/0,7340,L-3773803,00.html">גל המחאה האחרון</a> - שהחל ביום שישי - חסם כמעט לחלוטין את החיבור לרשת האינטרנט והעביר את המדינה לאופליין.</p>
      <p>אלפים רבים של מפגינים יצאו לרחובות בסוף השבוע, לאחר שהממשלה הודיעה על הקפצת מחירי הדלק. בשיעור של סביב 300%. תוך שעות הוצפו הרשתות החברתיות בתמונות של מאות מפגינים שהשתלטו חלקית על תחנות דלק, בנקים ומבנים ממשלתיים. בכמה מסרטוני הווידאו נשמעים המפגינים שרים "הסוף לחמינאי" - בהתייחס למנהיג המדינה עלי חמינאי.</p>
      <figure>
        <img src="https://images1.calcalist.co.il/PicServer3/2019/09/19/936349/5_l.jpg"/>
        <figcaption>מנהיג איראן עלי חמינאי <br/>צילום: רויטרס</figcaption>
      </figure>
      <p>לפי דיווחים, הבלאקאאוט של האינטרנט באיראן החל בשבת בערב ונמשך עד היום. המשטר כבר ביצע בעבר חסימות מקומיות ונרחבות יותר של הרשת מול מחאות פנימיות, אך במחלקת המודיעין של אורקל קראו למצב באיראן "החסימה (shutdown) הגדולה ביותר שנראתה עד כה באינטרנט באיראן". לא ברור עדיין אם המהלך של חסימת הרשת יצליח להרגיע ואף להכניע את המפגינים.</p>
      <figure>
        <img src="https://images1.calcalist.co.il/PicServer3/2019/11/16/947843/1NL.jpg"/>
        <figcaption>תחנת דלק באיראן <br/>צילום: אי פי איי</figcaption>
      </figure>
      <p>המצב באיראן היה שביר מאוד מבחינה חברתית, ורבים ציפו שיגיע הרגע שבו יפרוץ גל מחאה כבד ומשמעותי. הביקורת הציבורית ואי שביעות הרצון מהשלטון התבשלה במשך שנים מתחת לפני השטח, מול הידרדרות מתמשכת של המצב הכלכלי. גל מחאה ראשון פרץ בדצמבר 2017 ודעך חודשיים מאוחר יותר. במאי 2017 יזם הנשיא דונלד טראמפ סבבים שונים של סנקציות חריפות נגד איראן שפגעו באופן קשה בכלכלה המקומית החלשה ממילא. התוצאה המיידית היתה קריסה של המטבע המקומי, ובהמשך מחסור חמור במזון ובציוד רפואי.</p>
      <p>מצבו של הציבור האיראני החמיר במהירות ואף שרבים מהאזרחים האשימו את ארה"ב בפגיעה ההרסנית בחייהם, ביקורת נוקבת הושמעה גם כלפי ההנהגה המקומית - המבקרים ניתלו בטענות שחיתות נרחבת בשכבת ההנהגה של איראן. הטריגר למחאה הנוכחית החל ביום שישי כאמור - הממשלה הכריזה על העלאה של בין 50% ל-300% במחירי הדלק, הודעה שהיתה במידה רבה "הקש האחרון ששבר את גב הגמל" והוביל לפרוץ המהומות. מפגינים רבים יצאו לרחובות במרכזים העירוניים וברחבי המדינה. הממשלה טענה "להגנתה" שהעלאת המחירים תוביל לגיוס של 2.55 מיליארד דולר בשנה, סכום שישמש לסובסידיות עבור 18 מיליון משפחות, או 60 מיליון תושבים.</p>
    </article>
  </body>
</html>