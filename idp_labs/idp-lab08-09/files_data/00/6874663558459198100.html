<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773881,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="התחרות המתקרבת מלווייתן מאלצת את תמר להוריד מחירים"/>
    <meta property="og:description" content="שותפות הגז מקיימת מגעים עם הרוכשים של תחנת הכוח אלון תבור לאספקת גז למשך שנתיים במחיר שנמוך בעד 40% מהחוזה הנוכחי של התחנה. במקביל, תמר תפחית את המחיר ל־OPC של עידן עופר, שתרכוש יותר גז מאנרג'יאן, על חשבונה"/>
  </head>
  <body>
    <article>
      <h1>התחרות המתקרבת מלווייתן מאלצת את תמר להוריד מחירים</h1>
      <h2>שותפות הגז מקיימת מגעים עם הרוכשים של תחנת הכוח אלון תבור לאספקת גז למשך שנתיים במחיר שנמוך בעד 40% מהחוזה הנוכחי של התחנה. במקביל, תמר תפחית את המחיר ל־OPC של עידן עופר, שתרכוש יותר גז מאנרג'יאן, על חשבונה</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">ליאור גוטמן</a></address>
      <p>שותפות תמר עשויה לרשום לעצמה הצלחה בשני מהלכים חדשים שביצעה בשבוע האחרון במאבק על חוזים מול שותפות לוויתן. ל"כלכליסט" נודע שהשותפות בשלב של החלפת טיוטות חוזים מול קבוצת MRC הסינית־ישראלית, בה חברים צ'יינה הארבור הממשלתית הסינית, מבטח שמיר שבשליטת מאיר שמיר ורפק הישראליות. בנוסף, הצליחה השותפות ככל הנראה לשמור על נתח של 40% מהחוזה מול OPC שמפעילה את תחנת הכוח במישור רותם, ולא לאבד אותו למאגר לוויתן שחיבורו צפוי בחודש הבא. כך עולה מדיווח של OPC לבורסה.</p>
      <figure>
        <img src="https://images1.calcalist.co.il/PicServer3/2016/12/08/686039/CAL0202374_l.jpg"/>
        <figcaption>מאיר שמיר בעל השליטה במבטח שמיר <br/>צילום: אוראל כהן</figcaption>
      </figure>
      <p>MRC היא הזוכה במכרז הענק של חברת החשמל לרכישת תחנת הכוח אלון תבור מידי חברת החשמל, ובעוד כשלושה שבועות היא צפויה לקבל לחזקתה את הפעלת התחנה. מאחר ותחנת הכוח נמכרה ל־MRC בלי הגיבנת של חוזה הגז היקר של תמר מול חברת החשמל, שעומד על 6.3 דולר ליחידת חום, זקוקה למעשה MRC לאנרגיה חדשה כדי להמשיך ולהפעיל אותה מדצמבר הקרוב. ביולי האחרון דווח ש־MRC מתכננת לרכוש את מרבית הגז שלה מאנרג'יאן היוונית־בריטית, תוך ניצול התמחור הזול של עשרות האחוזים במחיר הגז שאנרג'יאן מציעה למכירה ממאגרי כריש ותנין שבידיה. עם זאת, אנרג'יאן מבטיחה לספק גז רק מהרבעון הראשון של 2021, מה שמחייב את MRC לחתום על חוזה קצר טווח כדי לגשר בין מועדי האספקה.</p>
      <p>על פי ההערכות, כמות הגז ש־MRC תרכוש מתמר תנוע סביב 0.4־0.5 מיליארד מ"ק לשנה, וזאת לתקופה של עד שנתיים לכל היותר. התמחור המשוער ינוע סביב 4.5־4.8 דולר ליחידת חום, עם תקרת תמחור (4.8 דולר ליחידת חום) שנקבעה במתווה הגז הממשלתי לפני כמה שנים. במידה ו־MRC תחליט לממש את האופציה להגדיל את הספק תחנת הכוח בכ־20%, היא עשויה להאריך את חוזה הגז מול תמר לתקופה של עשור ויותר.</p>
      <figure>
        <img src="https://images1.calcalist.co.il/PicServer3/2017/03/05/708697/m97526360015_l.jpg"/>
        <figcaption>עידן עופר, בעל השליטה בקאנון המחזיקה ב־OPC <br/>צילום: בלומברג</figcaption>
      </figure>
      <p>ממבטח שמיר סרבו להתייחס לידיעה.</p>
      <p>המהלך השני שעשתה השותפות השבוע נוגע לחברת OPC, שמתפעלת את תחנות הכוח במישור רותם שבנגב, כמו גם במפעלי נייר חדרה. החברה מקבוצת קאנון שבשליטת עידן עופר דיווחה אתמולעל שינויים בהסכמי הגז שיש לה מול מאגר תמר.</p>
      <p>במקור, בחברת OPC חשבו לחלק את אספקת הגז בין שני המקורות בצורה שווה, כך שחצי ממנה תגיע ממאגר תמר וחצי מאנרגי'אן. בפועל, פיתוח מאגר לוויתן וחיבורו הצפוי בחודש הבא שינו את התוכניות, מכיוון שעתה OPC יכולה לחלק את צריכת הגז הנוכחית שלה בין תמר ולוויתן. אפשרות אחרת היא לתמחר ביניהן את מכסת הגז הנדרשת, תוך ניצול יכולת מיקוח על המחיר, מה שנעשה בפועל.</p>
      <p>לפיכך, OPC עדיין תפצל את הרכישות שלה בין מאגר תמר לאנרג'יאן. הכמות השנתית המינימלית שתירכש ממאגר תמר עבור תחנת הכוח במישור רותם תופחת לרף של 40% מהתחייבויות הרכישה המקורית (50%), ובתחנת הכוח בחדרה לכ־30%. במקביל, כמות הגז ממאגרי כריש ותנין של אנרג'יאן תגדל בהתאמה.</p>
      <p>המשמעות, משנת 2021 יספקו מאגרי כריש ותנין כ־60% מהכמות ואילו מאגר תמר, ש"התגמש" כדי שחלק מהחוזה לא יברח לו למאגר לוויתן בשנתיים הקרובות, יספק כ־40%. כדי לא לקנות יותר גז מאנרג'יאן, קיצרה חברת OPC את מועד אספקת הגז מ־15 ל־10 שנים. תחת מציאות של רף תמחור חדש ממאגר תמר, שנע סביב 4.8 דולר ליחידת חום, במשק האנרגיה מעריכים את הרווח של OPC בכ־5 עד 7 מיליון דולר לכל שנת עבודה.</p>
    </article>
  </body>
</html>