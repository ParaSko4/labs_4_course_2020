<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773877,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="&quot;נדלקה נורה אדומה כש־yes דחו תשלומים לשוטף + 210&quot;"/>
    <meta property="og:description" content="יפעת בן חי שגב, שבתור יו&quot;ר מועצת הכבלים והלוויין ייעצה למשרד התקשורת לאשר ל־yes להתמזג עם בזק, משחזרת כיצד ההתנהלות החריגה של yes בשוק התקשורת עוררה אצלה חשד: &quot;גילינו בחברה דחיות תשלומים לספקים בסכומים משמעותיים&quot;"/>
  </head>
  <body>
    <article>
      <h1>"נדלקה נורה אדומה כש־yes דחו תשלומים לשוטף + 210"</h1>
      <h2>יפעת בן חי שגב, שבתור יו"ר מועצת הכבלים והלוויין ייעצה למשרד התקשורת לאשר ל־yes להתמזג עם בזק, משחזרת כיצד ההתנהלות החריגה של yes בשוק התקשורת עוררה אצלה חשד: "גילינו בחברה דחיות תשלומים לספקים בסכומים משמעותיים"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">תומר גנון וליטל דוברוביצקי</a></address>
      <p>ביום שבו נפתחה החקירה בתיק 4000 (18 בפברואר 2018), זומנה יו"ר מועצת הכבלים והלוויין דאז יפעת בן חי שגב למתן עדות ברשות ניירות ערך. המועצה הציבורית העצמאית שבראשה עמדה שגב, ומונה 13 חברים, אחראית על הרגולציה של הטלוויזיה הרב־ערוצית. היא ייעצה למשרד התקשורת, על סמך בקשה שהוגשה לה, לאשר ל־yes להתמזג עם בזק.</p>
      <p>שגב אמנם הגיעה להעיד על נושאים הקשורים לתיק 4000, אולם בעדותה נגעה גם בחקירה אחרת שהתנהלה ברשות: עיוות הדו"חות הכספיים של yes. מעדותה של שגב ניתן ללמוד כי המועצה היתה, ככל הנראה, המקור שהניע את החקירה, לאחר שזיהתה התנהלות חריגה של yes בשוק התקשורת.  </p>
      <p>החשד בפרשה זו, שהבשיל לאחרונה לשימוע בטרם הגשת כתב אישום נגד איש העסקים שאול אלוביץ' ובכירי yes, בהם המנכ"ל לשעבר רון אילון, הוא על ביצוע מניפולציות חשבונאיות. זאת במטרה לעמוד ביעד תזרים המזומנים החופשי שנקבע בעסקת בזק־yes, שהיה יכול להעביר לכיסו של אלוביץ' 170 מיליון שקל נוספים מקופת בזק.</p>
      <p>עיוות התזרים, כך לפי כתב החשדות, נבע, בין היתר, מדחייה גורפת של תשלומים לספקים שונים כדי ליצור מצג בדו"חות שתזרים המזומנים גבוה יותר ממה שהוא באמת.</p>
      <p>"הדבר שהדליק לי נורה אדומה, נולד לפני שנה וקצת", העידה שגב. "היה סכסוך בין yes לחברת ערוצי הטלוויזיה RGE. מה שקרה זה שלילה לפני ישיבת המועצה שהיתה אמורה להכריע בנוגע לסכסוך הזה, היועץ המשפט של RGE העביר באישון לילה מסמך סודי שישב בכספת, והיה חוזה מקביל לחוזה שנחשף למועצה שבגינו הייתי צריכה להכריע. שם דובר על דחיית תשלומים (תשלומים ש־yes חייבת ל־RGE על הפקות ‑ ת"ג ול"ד).  </p>
      <figure>
        <img src="https://images1.calcalist.co.il/PicServer3/2018/09/06/846044/2L.jpg"/>
        <figcaption>יפעת בן חי שגב. "פילבר אמר שהמיזוג של בזק־yes בסדר עדיפויות גבוה לשר" <br/>צילום: עמית שעל</figcaption>
      </figure>
      <p>"דיווחתי ליועץ המשפטי של המועצה ולמחרת ליועץ המשפטי לממשלה שידווח לרשות ני"ע. אחרי שבדקנו את המשמעויות של דחיות תשלומים לספקים, ואז גם בדקנו את כל עניין התאריכים והמיזוג הפיננסי, גילינו שיש דחיות לספקים בסכומים מאוד משמעותיים. כשהתחלתי לבדוק ועברתי כמעט את כל השוק התברר לי שכולם שתקו, ופתאום כולם דיברו".</p>
      <figure>
        <img src="https://images1.calcalist.co.il/PicServer3/2019/11/17/948075/8.jpg"/>
      </figure>
      <p>חוקר: "היה מדובר על דחיית תשלומים על הפקות מקור?".</p>
      <p>שגב: "כן. זה עלה באופן גורף. משוטף פלוס 30 לשוטף פלוס 210".</p>
      <h3>"לא היתה לי גישה לשר"</h3>
      <p>שר התקשורת דאז בנימין נתניהו הוא מי שהיה צריך להעניק אישור סופי לעסקה שבה רצה כל כך אלוביץ', והבטיחה לו תמורה של עד 1.05 מיליארד שקל.</p>
      <p>החתימה של נתניהו, כך התזה של הפרקליטות בתיק 4000, נעשתה תוך שהוא כשר נמצא בניגוד עניינים חמור. אלוביץ' היה מי שדאג, לפי חומר הראיות, עשרות פעמים להתערב בתכנים בוואלה שבשליטתו לפי בקשת נתניהו ובני משפחתו. החוקרים רצו לברר עם שגב, האם הופעלו עליה לחצים להסכים למיזוג מצד נתניהו, ומדוע ההליך התרחש במהירות רבה כל כך מרגע כניסתו של שלמה פילבר לתפקיד מנכ"ל משרד התקשורת.</p>
      <p>"עם פילבר אופי העבודה היה שונה מזה שעם אבי ברגר (המנכ"ל שפוטר על ידי נתניהו ‑ ת"ג ול"ד)", אמרה שגב לחוקרים. "כשברגר היה מנכ"ל משרד התקשורת, היו לי הרבה מגעים עם שר התקשורת גלעד ארדן. כשראש הממשלה קיבל את התיק, פילבר תפקד כמנכ"ל פלוס. לא היתה לי גישה ישירה לשר כמו שצריך שיהיה".</p>
      <p>שגב סיפרה שעם כניסתו של פילבר לתפקיד במאי 2015 החל הלחץ לקדם מהר את אישור העברת השליטה מ־yes לבזק. פנו אליה ראש מטה התקשורת של נתניהו, עו"ד איתן צפריר, ופילבר וביקשו לקדם את האישור. "פילבר אמר שהנושא דחוף ואם אפשר לתת לזה עדיפות במועצה", שחזרה שגב. "אני לא ראיתי סיבה למה לא. אבל פעלתי עם כל הנהלים הכוללים מכרז ובדיקות".</p>
      <p>בהמשך אמרה שגב: "אני רוצה לדייק, פילבר אמר שהנושא בסדר עדיפויות גבוה לשר, שביקש שניתן לזה עדיפות".</p>
      <p>חוקר: "למה צריך לתת לזה עדיפות?".</p>
      <p>שגב: "הוא לא נימק".</p>
      <p>חוקר: "הוא אמר לך עד מתי צריך את חוות הדעת?"</p>
      <p>שגב: "הוא ביקש עד סוף החודש, בגלל התוקף של החלטת הממונה על התחרות. הבקשה הוגשה במרץ והיינו במאי".</p>
      <p>חוקר: "המיזוג טוב לאזרח?".</p>
      <p>שגב: "בוודאי. אני לא יודעת אם היו שיקולים זרים. העובדה ש־HOT יכולה לשווק טריפל ובזק לא יכולה זה משהו שמאוד מקשה על הציבור. גם היום יכול להיות שהמועצה היתה מאשרת את זה".</p>
      <h3>"היו תנאים להמלצה"</h3>
      <p>חוקר: "אז בעצם כששר התקשורת פונה אלייך במרץ 2015, יש מגבלה כלפי יורוקום לסיים את הנושא עד יוני 2015".</p>
      <p>שגב: "כן, זה עלה כבקשה של בזק".</p>
      <p>חוקר: "והפלא ופלא. יום לפני החתימה המועצה ממליצה ושר התקשורת מאשר וכולם מאושרים".</p>
      <p>שגב: "אני מבקשת לדייק, המועצה ממליצה תחת תנאים. ושר התקשורת מאשר בלי התנאים שהמועצה ממליצה עליהם".</p>
      <p>חוקר: "מה היו התנאים?".</p>
      <p>שגב: "היו כחמישה תנאים שנוגעים לגידור כוחה (של בזק ‑ ת"ג ול"ד) מול yes במה שנוגע לזכויות שידור והפקה".</p>
      <p>חוקר: "ב־23 ביוני 2015 פילבר מעדכנך שהוא סיים לקרוא את חוות הדעת הכלכלית ושמדובר בעבודה מצוינת גם בהתחשב בזמן הקצר. קצת לאחר מכן את מציינת: 'הר הבית בידינו! אושר'".</p>
      <p>שגב: "בתור בוגרת לימודי ספרות, ידוע שאני מתבטאת במליצות ובסמלים וביטויים. זה לא חריג בדיבור שלי".</p>
      <p>חוקר: "זה היה חשוב לך?".</p>
      <p>שגב: "לי? זה היה חשוב לשר".</p>
      <p>חוקר: "הביטוי 'הר הבית בידינו' מסמל תהליך קשה שהסתיים בהצלחה. מה זה אומר? שזה היה תהליך קשה לבחור היועץ שיביא את התוצאה ה'ראויה' בזמן המוגבל שהיה לכם?".</p>
      <p>שגב: "אני לא רואה את זה ככה. זה עניין של פרשנות. המועצה דנה והמועצה החליטה".</p>
      <p>חוקר: "הר הבית בידינו אומר 'השגנו את מה שרצינו'".</p>
      <p>משגב לא נמסרה תגובה.</p>
    </article>
  </body>
</html>