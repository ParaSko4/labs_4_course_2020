<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698810/%D9%88%D8%A7%DA%A9%D9%86%D8%B4-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D9%85%D8%AF%D8%A7%D8%AE%D9%84%D9%87-%D8%AC%D9%88%DB%8C%D8%A7%D9%86%D9%87-%D9%BE%D9%85%D9%BE%D8%A6%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="واکنش ایران به اظهارات مداخله جویانه پمپئو"/>
    <meta property="og:description" content="وزارت امور خارجه کشورمان به ابراز حمایت و همراهی وزیر امور خارجه آمریکا با آشوب‌های اخیر در ایران واکنش نشان داد."/>
  </head>
  <body>
    <article>
      <h1>واکنش ایران به اظهارات مداخله جویانه پمپئو</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038030_939.jpg"/>
      </figure>
      <p>وزارت امور خارجه کشورمان به ابراز حمایت و همراهی وزیر امور خارجه آمریکا با آشوب‌های اخیر در ایران واکنش نشان داد.</p>
      <p>به گزارش ایسنا، سید عباس موسوی، سخنگوی وزارت امور خارجه جمهوری اسلامی ایران در واکنش به ابراز حمایت و همراهی مایک پمپئو، وزیر امور خارجه آمریکا با عده‌ای آشوبگر در برخی شهرهای ایران، ضمن تقبیح و محکومیت اینگونه حمایت ها و اظهارات مداخله جویانه گفت: مردم عزتمند ایران بخوبی می دانند که اینگونه اظهارنظرهای ریاکارانه و مزورانه حاوی هیچگونه همدردی صادقانه و دلسوزانه ای نیست و اقدامات عده ای هرج و مرج طلب و تخریب‌گرِ مورد حمایت امثال ایشان به هیچ‌ وجه سنخیتی با روش و منش قاطبه مردم فهیم و بصیر ایران ندارد.</p>
      <p>موسوی با اشاره به نیات شوم و بدخواهانه دولت ایالات متحده آمریکا خصوصا وزیر خارجه این کشور نسبت به مردم کشورمان افزود: جالب است اظهار همدردی با مردمی انجام می شود که تحت فشار تروریسم اقتصادی آمریکا قرار داشته و پیش از این نیز از زبان همین فرد به صراحت بیان شد که باید به مردم ایران گرسنگی داد تا در مقابل ما تسلیم شوند.</p>
    </article>
  </body>
</html>