<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/lodowisko-na-stawie-zamkowym-w-opolu-start-1-grudnia-jakie-atrakcje/ar/c2-14588243"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Lodowisko na Stawie Zamkowym w Opolu. Start 1 grudnia. Jakie atrakcje?"/>
    <meta property="og:description" content="Wkrótce rozpocznie się budowa sezonowego lodowiska na Stawie Zamkowym. Ślizgawka ma być dostępna od 1 grudnia do 25 lutego 2020 roku. Wstęp będzie płatny."/>
  </head>
  <body>
    <article>
      <h1>Lodowisko na Stawie Zamkowym w Opolu. Start 1 grudnia. Jakie atrakcje?</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Piotr Guzik</a></address>
      <p>
        <b>Wkrótce rozpocznie się budowa sezonowego lodowiska na Stawie Zamkowym. Ślizgawka ma być dostępna od 1 grudnia do 25 lutego 2020 roku. Wstęp będzie płatny.</b>
      </p>
      <p>Lodowisko będzie miało wymiary 20 na 40 metrów. – W niedzielę 1 grudnia, z okazji otwarcia, na miejscu odbędzie się Parada Pluszaków. Będziemy też prowadzić akcję charytatywną na rzecz dzieci z ośrodka Szansa. Będzie to zbiórka artykułów papierniczych, gier planszowych i zabawek – wylicza Przemysław Zych, wiceprezydent Opola.</p>
      <p>W dniu otwarcia ze ślizgawki na Stawie Zamkowym będzie można korzystać bezpłatnie. W kolejnych dniach trzeba będzie kupić bilety. Bilet normalny kosztować będzie 6 zł, a ulgowy 4 zł (dzieci, młodzież ucząca się, emeryci i renciści). 1 zł zapłacimy za dziecko posiadają kartę Opolska Rodzina.</p>
      <p>Na miejscu będzie można wypożyczyć łyżwy (za 2 zł), a także kask (za 1 zł). – W tym roku w wypożyczalni będą też łyżwy o mniejszych rozmiarach, dla dzieci – zapowiada Przemysław Zych.</p>
      <p>Na lodowisku prowadzone będą zajęcia z <a href="https://gratka.pl/praca?q=instruktor+nauki+jazdy#utm_medium=alz&amp;utm_source=nto.pl&amp;utm_campaign=artykul">nauki jazdy</a> na łyżwach dla dzieci. Ale i dorośli będą mogli spróbować swoich sił. Zajęcia dla nich mają się odbywać w czwartki w godz. 18-19.</p>
      <p>Ślizgawka będzie działać codziennie, w godzinach 9-20 od poniedziałku do czwartku oraz w godzinach 9-21 od piątku do niedzieli. W poprzednim sezonie z atrakcji skorzystało w sumie około 38,5 tys. osób.</p>
    </article>
  </body>
</html>