<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/eski-yargitay-uyesi-altana-fetoden-7-yil-6-ay-hapis-cezasi/1648607"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Eski Yargıtay üyesi Altan'a FETÖ'den 7 yıl 6 ay hapis cezası"/>
    <meta property="og:description" content="Eski Yargıtay üyesi İlyas Altan, Fetullahçı Terör Örgütü (FETÖ) üyeliğinden 7 yıl 6 ay hapis cezasına çarptırıldı."/>
  </head>
  <body>
    <article>
      <h1>Eski Yargıtay üyesi Altan'a FETÖ'den 7 yıl 6 ay hapis cezası</h1>
      <h2>Eski Yargıtay üyesi İlyas Altan, Fetullahçı Terör Örgütü (FETÖ) üyeliğinden 7 yıl 6 ay hapis cezasına çarptırıldı.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Kemal Karadağ  </a></address>
      <h4>Ankara</h4>
      <p>İlk derece mahkemesi sıfatıyla Yargıtay 9. Ceza Dairesince Yargıtay Genel Kurul Salonu'nda görülen duruşmaya tutuksuz sanık İlyas Altan ile avukatı katıldı.</p>
      <p>Esas hakkındaki savunmasında suçlamaları kabul etmeyen Altan, örgüt üyesi olmadığını öne sürdü. ByLock kullanmadığını iddia eden Altan, aleyhindeki tanık beyanlarını da reddetti.</p>
      <p>Sanık Altan ile avukatının savunmalarını tamamlamaları üzerine duruşmaya ara verildi.</p>
      <h3>Karar</h3>
      <p>Aranın ardından Yargıtay 9. Ceza Dairesi heyetinin aldığı karar, Daire Başkanı Burhan Karaloğlu tarafından açıklandı.</p>
      <p>İlyas Altan'a "FETÖ'ye üye olmak" suçundan, Türk Ceza Kanunu'nun (TCK) 314/2. maddesi gereğince alt sınırdan uzaklaşarak 6 yıl hapis cezası veren mahkeme heyeti, terör suçlarında cezanın yarı oranında artırılmasını öngören 3713 sayılı Terörle Mücadele Kanunu'nun 5/1. maddeleri uyarınca cezayı 9 yıla çıkardı.</p>
      <p>TCK'nin 62. maddesindeki indirimi uygulayarak sanığın cezasını 7 yıl 6 aya indiren mahkeme heyeti, Altan hakkında adli kontrole de hükmetti.</p>
      <p>Bu karara karşı temyiz yolu açık bulunuyor. Temyize gidilmesi durumunda talebi, Yargıtay Ceza Genel Kurulu görüşecek.</p>
      <related>
        <a href="https://www.aa.com.tr/tr/turkiye/eski-yargitay-uyesi-altana-fetoden-7-yil-6-ay-hapis-cezasi/1648607"/>
        <a href="https://www.aa.com.tr/tr/darbe-girisiminin-failleri-cezasiz-kalmadi/darbeye-katilacak-personeli-belirleyen-albaya-141-kez-agirlastirilmis-muebbet/1648406"/>
        <a href="https://www.aa.com.tr/tr/15-temmuz-darbe-girisimi/darbeci-generalin-davayi-uzatma-taktigi-mektupta/1647708"/>
        <a href="https://www.aa.com.tr/tr/darbe-girisiminin-failleri-cezasiz-kalmadi/darbe-girisiminin-failleri-cezasiz-kalmadi-ejder-yildirim/1647125"/>
        <a href="https://www.aa.com.tr/tr/turkiye/fetonun-finans-yapilanmasi-sorusturmasinda-tutuklu-sayisi-12e-cikti/1647068"/>
        <a href="https://www.aa.com.tr/tr/turkiye/genelkurmay-cati-davasi-hukmu-istinafa-tasindi/1647054"/>
      </related>
    </article>
  </body>
</html>