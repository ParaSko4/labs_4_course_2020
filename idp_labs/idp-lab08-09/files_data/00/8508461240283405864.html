<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/miko-2-druhe-pokracovanie-inteligentneho-vzdelavacieho-robota/"/>
    <meta property="og:site_name" content="TECHBOX"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Miko 2 – druhé pokračovanie inteligentného vzdelávacieho robota"/>
    <meta property="og:description" content="Asi neexistuje lepšia marketingová stratégia ako uviesť hračkárskeho robota v čase pred Vianocami. Miko 2 je podarený inteligentný robot určený pre deti."/>
  </head>
  <body>
    <article>
      <h1>Miko 2 – druhé pokračovanie inteligentného vzdelávacieho robota</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Michal Biznár</a></address>
      <p>
        <b>Asi neexistuje lepšia marketingová stratégia ako uviesť hračkárskeho robota v čase pred Vianocami. Miko 2 je podarený inteligentný robot určený pre deti.</b>
      </p>
      <p>Robot si dáva za cieľ peknú myšlienku – odtrhnúť deti od obrazoviek smartfónov a televízorov a prilákať ich späť hravou formou k hračke.</p>
      <p>Pôvodná prvá generácia robota Miko debutovala v Ázii, no Miko 2 sa objaví aj na americkom trhu. Robot je určený na komunikáciu a hravou formou dokáže vzdelávať deti. Podpora funguje cez iOS aplikáciu.</p>
      <figure>
        <iframe src="https://www.youtube.com/embed/EyoOj-9P54w" width="640" height="360" data-service="Youtube" scrolling="no"/>
      </figure>
      <related>
        <a href="https://techbox.dennikn.sk/samsung-ma-roboticky-vysavac-s-funkciou-umyvania-za-cenu-ktora-prekvapi/"/>
      </related>
      <p>Robot Miko 2 reaguje na slová, dokáže sa pomocou koliesok aj pohybovať a navyše môže deťom porozprávať rôzne zaujímavosti. Obsah hier a konverzácií sa zároveň prispôsobuje veku dieťaťa.</p>
      <p>Robot vďaka umelej inteligencii dokáže rozpoznať tváre a objekty. Nechýbajú mu mikrofóny na rozpoznanie reči a senzory, ktorými sleduje správanie dieťaťa a podľa toho prispôsobuje funkcie robota.</p>
      <p>Z ďalších funkcií ponúka možnosť video chatu s kamarátmi, keďže robot Miko 2 disponuje IPS displejom. Zariadenie vydrží na jedno nabitie 3 hodiny a v režime stand-by 12 hodín. Nabíjanie by malo trvať maximálne 90 minút.</p>
      <p>Robot je určený pre deti od 5 do 10 rokov a bol vytvorený v spolupráci s detskými odborníkmi, aby nebola hračka škodlivá. Rodičia si navyše vedia nastaviť všetky preferencie správania robota a tiež rodičovské obmedzenia.</p>
      <figure>
        <img src="https://techbox.dennikn.sk/wp-content/uploads/2019/11/Miko-22.png"/>
        <figcaption>
          <cite>ZDROJ | Miko</cite>
        </figcaption>
      </figure>
      <related>
        <a href="https://techbox.dennikn.sk/stempedia-naucte-sa-programovat-vlastnych-robotov/"/>
      </related>
      <p>Pokiaľ vás robot Miko 2 zaujal, kúpiť sa dá momentálne za 299 dolárov. Cena je znížená o 25 %, keďže plná cena je 399 dolárov. Hračka je dostupná s anglickou podporou a primárne pre USA. Napriek tomu, že ide o originálnu hračku, pokiaľ pozeráte seriál Black Mirror, možno si rozmyslíte jej potenciálnu kúpu. Zároveň cena 300 dolárov je nastavená relatívne vysoko.</p>
      <footer>
        <b>Zdroj: </b>
        <a href="https://miko.ai/products/miko-2#mpn1">Miko</a>
      </footer>
    </article>
  </body>
</html>