<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376957/bangladesin-gelecegini-de-katlettiler"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T00:30:00+00:00"/>
    <meta property="og:title" content="Bangladeş’in geleceğini de katlettiler"/>
    <meta property="og:description" content="Cemaat-i İslami liderlerinden Ezherül İslam hakkında verilen idam kararı, unutulan mazlum İslam coğrafyası Bangladeş’i yeniden gündeme getir..."/>
  </head>
  <body>
    <article>
      <h1>Bangladeş’in geleceğini de katlettiler</h1>
      <h2>Cemaat-i İslami liderlerinden Ezherül İslam hakkında verilen idam kararı, unutulan mazlum İslam coğrafyası Bangladeş’i yeniden gündeme getirdi.</h2>
      <address>
        <time datetime="2019-11-18T00:30:00+00:00">18 Nov 2019, 00:30</time>
      </address>
      <p>Bangladeş Cemaat-i İslami’den bir yetkili, Bangladeş’te Müslümanlara uygulanan zulümleri ve ülkede yaşanan son durumu Millî Gazete’ye anlattı.</p>
      <p> Asya kıtasının en yoğun Müslüman nüfusa sahip ülkelerinden Bangladeş’te, Hindistan’a yakınlığı ile bilinen Şeyh Hasina Vecid hükümeti, ülkedeki Müslüman topluma yönelik baskı ve şiddetini her geçen gün artırıyor. İlki 2013 yılında gerçekleşen ve son 6 yılda 5 İslam âliminin idam edilmesiyle sonuçlanan hukuk katliamında şimdi de Cemaat-i İslami eski Genel Sekreteri Ezherül İslam hedefte. Ezherül İslam, geçtiğimiz günlerde Bangladeş’in hukuksuz mahkemelerinde asılsız suçlamalarla idama mahkûm edildi. Cemaat-i İslami’ye yönelik baskıların arkasında, Asya kıtasında Müslümanların gelişmesini istemeyen Hindistan’ın olduğu biliniyor. Bangladeş halkının geleceği için İslami bir umut kaynağı olan Cemaat-i İslami ise bütün bu zorluklardan kendini daha da güçlendirerek çıkıyor ve onurlu mücadelesine devam ediyor. Güvenlik sebebiyle ismini gizli tuttuğumuz Bangladeş Cemaat-i İslami yetkilisi, Millî Gazete’den Abdussamet Karataş’ın sorularını yanıtladı.</p>
      <h3>BANGLADEŞ HÜKÜMETİ, HİNDİSTAN’IN TEŞVİKİYLE MÜSLÜMANLARI KATLEDİYOR</h3>
      <p>
        <b>Ülkeniz Bangladeş’te, Cemaat-i İslami liderlerinden Ezherül İslam hakkında idam kararı çıkarıldı. Bu kararı nasıl değerlendiriyorsunuz?</b>
      </p>
      <p>Bu karar tamamen siyasi bir karardır, aslında Bangladeş’in en güçlü, en teşkilatlı ve en vizyon sahibi hareketi olan Cemaat-i İslami’yi yok etme amaçlı bir karardır. Çok iyi bilinmektedir ki, Bangladeş’teki katliamlar Hindistan’ın teşviki ile Bangladeş hükümeti eliyle Cemaat-i İslami’yi yok etmek için yapılmaktadır.</p>
      <p>
        <b>Ezherül İslam, Cemaat-i İslami’de nasıl bir konuma sahip?</b>
      </p>
      <p>Hakkında idam kararı verilen Ezherül İslam, Cemaat-i İslami’nin eski genel sekreteridir ve  Cemaat-i İslami’de hayatta kalan en güçlü liderlerden biridir.</p>
      <p>
        <b>Cemaat-i İslami’ye yöneltilen suçlamalar neler, bu iftiraların arkasında hangi nedenler yatıyor?</b>
      </p>
      <p>Aslında bildiğiniz gibi Cemaat-i İslami’ye yöneltilen tek bir suçlama var, o da 1971’de yaşanan Pakistan iç savaşında, Cemaat-i İslami hareketinin Pakistan devletinin bütünlüğünü savunmasıdır. Cemaat-i İslami, Hindistan emperyalizminin bölgeye yayılmaması için Pakistan Müslümanlarının iki farklı devlete bölünmemesi gerektiğini savundu. Bu suçlamalar aslında Bangladeş’te şuurlu ve güçlü Müslüman bir topluluk olmasın diye ve Bangladeş’i tamamen Hindistan’ın kontrolüne almak için üretilen iftiralardır.</p>
      <h3>ŞEHİT LİDERLERİMİZ BANGLADEŞ İÇİN BİRER UMUT KAYNAĞIYDI</h3>
      <p>
        <b>İdam edilen Cemaat-i İslami liderleri, aynı zamanda Bangladeş’in en eğitimli, en kültürlü, en bilge insanlarıydı. Bu idamlar Bangladeş halkına ve toplumuna neler kaybettirdi?</b>
      </p>
      <p>Zalimler sadece liderlerimizi katletmekle kalmadı, tek bir cümle ile söylersek Bangladeş’in geleceğini katlettiler. İdam edilen şehit liderlerimiz Cemaat-i İslami için de, bütün Bangladeş için de birer umut kaynağıydılar. Allah onlara rahmet etsin. Onları hasretle ve rahmetle anıyoruz.</p>
      <h3>BANGLADEŞ HALKI İLK FIRSATTA CEMAAT-İ İSLAMİ’Yİ İKTİDARA TAŞIYACAK</h3>
      <p>
        <b>Bangladeş halkı bu zulümlere nasıl bakıyor? Halkta, hükümete karşı yeteri kadar tepki var mı?</b>
      </p>
      <p>Bangladeş halkı, bu idamlara tamamen hukuksuzluk olarak bakıyor ve baskıların Hindistan’dan geldiğinin farkında. Halk bu haksızlığa karşı çok tepkili, Cemaat-i İslami’yi savunmak için sokaklara inen insanlar var ve bu hükümet karşıtı protestolarda çok kişi şehit oldu. Ama zalimler şunu bilmelidir ki, bu idamlar, bu zulümler Cemaat-i İslami’yi daha da güçlendirdi ve Bangladeş halkı en küçük bir fırsat bulduğunda Cemaat-i İslami’yi iktidara taşıyacak.</p>
      <h3>HİNDİSTAN, SİYONİZM'İN BÖLGEDEKİ MAŞASI</h3>
      <p>
        <b>Hindistan’ın, Bangladeş hükümetinin üzerinde ciddi bir baskısı olduğu biliniyor. Hindistan’ın Pakistan ve Keşmir üzerindeki baskılarını da göz önüne alırsak bölgede nasıl bir fitne operasyonu çevriliyor. Bu konuda neler söylersiniz?</b>
      </p>
      <p>Bildiğiniz üzere Hindistan ayrılıkçı ve baskıcı politikaları ile Güney Asya bölgesinde Siyonizm'in maşası olarak çalışıyor. Hindistan’ın amacı ve hedefi gayet net. Hint alt kıtasında Pakistan, Keşmir, Bangladeş gibi ülkelerdeki Müslümanları yok etmek için her türlü fitne ve baskıyı yapıyor. Bangladeş’te Cemaat-i İslami’nin maruz kaldığı zulümleri de bu fitnenin bir sonucu olarak okuyabiliriz.</p>
      <h3>EN BÜYÜK BEKLENTİMİZ DUALARINIZ</h3>
      <p>
        <b>İslam ülkeleri Bangladeş’teki zulümleri durdurmak için neler yapabilir? Beklentileriniz neler?</b>
      </p>
      <p> Bangladeş’te zulüm zaten 10 senedir devam etmekte. Bu konuda hiçbir Müslüman ülke ciddi bir adım atmadı. Bazı Müslüman ülkelerden sivil toplum kuruluşları bazı konularda yardımcı oldu. Mesela Türkiye’deki Milli Görüş camiası ve bunun gibi teşkilatların desteğini gördük. Beklentimiz dualarınızdır. İnşallah en kısa zamanda bu zulüm bitecek diye temenni ediyoruz.</p>
    </article>
  </body>
</html>