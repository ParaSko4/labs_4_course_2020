<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=957518"/>
    <meta property="og:site_name" content="Andhrajyothy"/>
    <meta property="article:published_time" content="2019-11-18T00:47:32+00:00"/>
    <meta property="og:title" content="2 నెలల్లో రూ.2,000.. బంగారం ధరల భారీ క్షీణత"/>
    <meta property="og:description" content="ADVT"/>
  </head>
  <body>
    <article>
      <h1>2 నెలల్లో రూ.2,000.. బంగారం ధరల భారీ క్షీణత</h1>
      <address>
        <time datetime="2019-11-18T00:47:32+00:00">18 Nov 2019, 00:47</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>అమెరికా-చైనా వాణిజ్య ఒప్పందంపై ఆశలే కారణం</b>
        </li>
      </ul>
      <p>దేశీయ విపణిలో గత రెండు నెలల్లో బంగారం ధర 10 గ్రాములు రూ.2,000 తగ్గింది. సెప్టెంబరు ప్రారంభంలో 10 గ్రాముల బంగారం ధర రికార్డు గరిష్ఠ స్థాయి రూ.40,000 పలికిన 10 గ్రాముల బంగారం ధర శుక్రవారం రూ.38,246 వద్ద నిలిచింది. అమెరికా, చైనా వాణిజ్య ఒప్పందంపై నెలకొన్న ఆశావహ దృక్పథంతో దేశీయ ఇన్వెస్టర్లు బంగారం కొనుగోళ్ల విషయంలో అప్రమత్త వైఖరి అనుసరిస్తున్నారు.</p>
      <p> శుక్రవారంనాడు బంగారం ఫ్యూచర్స్‌ కాంట్రాక్టుల ధర 10 గ్రాములకు 0.77 శాతం తగ్గి రూ.37,971 పలికింది. వెండి కాంట్రాక్టుల ధర కూడా 0.76 శాతం క్షీణించి రూ.44,385కి దిగివచ్చింది. గత రెండు నెలలుగా అంతర్జాతీయ విపణిలో ధరల్లో ఏర్పడుతున్న ఎగుడుదిగుడులకు దీటుగానే దేశీయ విపణిలో కూడా బంగారం ధరలు భారీగా తగ్గాయన్నది విశ్లేషకుల అంచనా. సెప్టెంబరు ప్రారంభంలో అంతర్జాతీయ విపణిలో ఆరేళ్ల గరిష్ఠ స్థాయి 1550 డాలర్లు పలికిన ఔన్సు బంగారం ఇప్పుడు 1464.17 డాలర్ల వద్ద ట్రేడవుతోంది.  అమెరికా-చైనా వాణిజ్య ఒప్పందంపై ఆశావహ దృక్పథం కారణంగా ఈ నెలంతా కూడా బంగారం, వెండి మార్కెట్లు నిస్తేజంగానే ఉన్నాయని వారంటున్నారు. పైగా ఈక్విటీ మార్కెట్లు ఇటీవల కాలంలో మంచి ర్యాలీ సాధించడం, వాల్‌స్ట్రీట్‌ సరికొత్త గరిష్ఠ స్థాయిలు నమోదు చేయడం కూడా ఇన్వెస్టర్లను బంగారం పెట్టుబడులకు దూరం చేసింది. ఔన్సు బంగారం ధర 1480 డాలర్లను బ్రేక్‌ చేస్తే తప్ప మరోసారి ర్యాలీకి ఆస్కారం లేదని విశ్లేషకులంటున్నారు.  ఏదేమైనా అమెరికా, చైనా చర్చలు, బ్రెగ్జిట్‌ వంటి పరిణామాల ప్రభావం వల్ల రానున్న కొద్ది నెలల్లో కూడా బులియన్‌ మార్కెట్‌ నిరాశావహంగానే ఉండవచ్చన్నది వారి అభిప్రాయం. గత రెండు నెలల్లో బంగారం ధర భారీగా తగ్గినప్పటికీ ఈ ఏడాదిలో ఇప్పటివరకు 14 శాతం వృద్ధి నమోదైంది. ఇదేకాలంలో భారత విపణిలో బంగారం ధర 20 శాతం పెరిగింది.</p>
    </article>
  </body>
</html>