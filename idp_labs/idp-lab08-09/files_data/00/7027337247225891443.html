<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698849/%D9%BE%DB%8C%D8%B1%D9%88%D8%A7%D9%86%DB%8C-%D8%B4%D8%A7%DB%8C%D8%B9%D9%87-%D8%A7%D8%B9%D8%AA%D8%B5%D8%A7%D8%A8-%D8%AF%D8%B1-%D8%AA%D9%85%D8%B1%DB%8C%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B5%D8%AD%D8%AA-%D9%86%D8%AF%D8%A7%D8%B1%D8%AF-%D8%B9%D8%AF%D9%85-%D8%AF%D8%B9%D9%88%D8%AA-%D8%A7%D8%B2-%D8%B4%D8%AC%D8%A7%D8%B9-%D8%A8%D9%87-%D8%AA%DB%8C%D9%85-%D9%85%D9%84%DB%8C-%D8%BA%DB%8C%D8%B1%D9%81%D9%86%DB%8C-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="پیروانی: شایعه اعتصاب در تمرین پرسپولیس صحت ندارد/ عدم دعوت از شجاع به تیم ملی غیرفنی است"/>
    <meta property="og:description" content="نسبت به سایر تیم‌ها پرسپولیس کمترین دریافتی را داشته است چرا که بازیکنان حدود 10 الی 12 درصد از مطالبات خود را دریافت کردند. با این وجود بازیکنان با همه توان کار می‌کنند و به عشق هواداران و نام تیم تلاش می‌کنند تا موفقیت‌های دیگری بدست بیاورند."/>
  </head>
  <body>
    <article>
      <h1>پیروانی: شایعه اعتصاب در تمرین پرسپولیس صحت ندارد/ عدم دعوت از شجاع به تیم ملی غیرفنی است</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>
        <b>نسبت به سایر تیم‌ها پرسپولیس کمترین دریافتی را داشته است چرا که بازیکنان حدود 10 الی 12 درصد از مطالبات خود را دریافت کردند. با این وجود بازیکنان با همه توان کار می‌کنند و به عشق هواداران و نام تیم تلاش می‌کنند تا موفقیت‌های دیگری بدست بیاورند.</b>
      </p>
      <figure>
        <img src="https://cdn.asriran.com/files/fa/news/1398/8/27/1038125_568.jpg"/>
      </figure>
      <p>مدیر تیم فوتبال پرسپولیس گفت: شایعه اعتصاب صحت ندارد و امروز با نظر آقای کالدرون و طبق برنامه از پیش تعیین شده تمرین تعطیل شد.<br/><br/>به گزارش فارس، افشین پیروانی در خصوص تعطیلی تمرین امروز این تیم و اینکه شایعه اعتصاب بازیکنان مطرح شده اظهار داشت: بازیکنان پرسپولیس در هر شرایطی تمرین می‌کنند و برایشان فرق نمی کند که برف ببارد یا باران بیاید. تمرین امروز براساس نظر سرمربی تیم و طبق برنامه از پیش تعیین شده تعطیل شد اما متاسفانه برخی‌ها روی مساله اعتصاب مانور دادند.</p>
      <p>وی ادامه داد: بازیکنان پرسپولیس با تعصب هستند و حتی اگر از باشگاه طلبی هم داشته باشند دست به اعتصاب نمی‌زنند. همین حالا برخی از بازیکنان از قرارداد یکی دو سال قبل خود طلب دارند اما به این مسائل فکر نمی‌کنند. نسبت به سایر تیم‌ها پرسپولیس کمترین دریافتی را داشته است چرا که بازیکنان حدود 10 الی 12 درصد از مطالبات خود را دریافت کردند. با این وجود بازیکنان با همه توان کار می‌کنند و به عشق هواداران و نام تیم تلاش می‌کنند تا موفقیت‌های دیگری بدست بیاورند.</p>
      <p>پیروانی اضافه کرد: باید از آقای انصاری‌فرد تشکر کنم که با همه وجود کار می‌کند تا اتفاقات مالی خوبی رقم بخورد. متاسفانه اتفاقاتی در دو سه سال اخیر رخ داده که باعث شده اکثر بازیکنان طلب داشته باشند. اتفاقاتی رخ داد که باعث شد از فصل قبل بخشی از بودجه امسال هزینه شود اما هواداران بدانند که اعتصابی در کار نیست و امروز طبق برنامه قبلی تمرین نکردیم.</p>
      <p>پیروانی درخصوص عدم دعوت از شجاع خلیل‌زاده به تیم ملی گفت: دعوت نشدن شجاع به تیم ملی بحث فنی ندارد و کاملا غیرفنی است. نه به خاطر اینکه الان کنار بازیکنان پرسپولیس هستم بلکه در گذشته هم می‌گفتم که یکسری از بازیکنان پرسپولیس لایق دعوت شدن به تیم ملی هستند. شجاع هفت بار با پرسپولیس قهرمان شده و به فینال آسیا رفته است و این حق را دارد که به تیم ملی دعوت شود چرا که او بازیکن تاثیرگذاری است. مگر می‌شود بازیکنی با این شرایط یک مرحله به تیم ملی دعوت نشود؟ هر بازیکنی چنین شرایطی داشته باشد و به تیم ملی دعوت نشود مشخص است که بحث غیرفنی است.</p>
      <p>وی ادامه داد: اگر شجاع پیش از این اشتباهی انجام داده باید با بزرگواری از آن رد شد. اگر او مصاحبه‌ای علیه مربی قبلی تیم ملی انجام داده باید از آن گذشته و اجازه داد بازیکنان تاثیرگذار به تیم ملی دعوت شوند تا شاهد چنین اتفاقاتی نباشیم که برای مساوی گرفتن بحرین از عراق دعا کنیم. باید بهترین‌ها به تیم ملی دعوت شوند و کینه داشتن در سطح ملی قشنگ نیست.</p>
      <p>مدیر تیم پرسپولیس درخصوص بحث بازگشت بشار رسن به پرسپولیس و اینکه شایعه شده او در نیم فصل با پرسپولیس فسخ می‌کند خاطرنشان کرد: من از هواداران می‌خواهم که اطلاعات دقیق را از سایت رسمی باشگاه بگیرند. از زمانی که به پرسپولیس برگشتم فقط 3-2 مصاحبه انجام دادم و آن هم زمانی بود که برخی‌ها می‌خواستند به پرسپولیس تنش وارد کنند. به خاطر شرایط خاص کشور عراق هنوز مشکل گذرنامه بشار حل نشده و از طرفی او باید روز سه‌شنبه مقابل تیم ملی بحرین بازی کند و بازی کردن در سه بازی طی یک هفته قطعا فشار زیادی به او وارد می‌کرد. به همین خاطر با اجازه کادر فنی قرار شد رسن دو روز بیشتر در عراق بماند تا با پاسپورت تمدید شده به تهران برگردد.</p>
      <p>پیروانی که در برنامه سلام صبح بخیر شکبه سوم حاضر شده بود درخصوص اینکه گفته می‌‌شود مهدی شیری به دلیل مشکلات مالی در تمرین روز گذشته حاضر نشده تصریح کرد: من باید پاسخگوی هواداران باشم تا دلهره آنها برطرف شود. شیری دیروز به دلیل جراحی پدرش به تمرین نیامد اما شایعه شد که برای پول به تمرین نیامده که این مساله وقتی به گوش شیری رسید باعث شد تا با آقای انصاری‌فرد تماس بگیرد و بگوید که می‌خواهم قراردادم را با پرسپولیس تمدید کنم. از دوستان خواهش می‌کنم که دست از حاشیه‌سازی بردارند و هواداران شک نکنند که ما اجازه نمی‌دهیم پرسپولیس از این مسائل ضربه بخورد.</p>
    </article>
  </body>
</html>