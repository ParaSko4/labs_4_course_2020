<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698889/%D8%AA%D8%A7%D8%AB%DB%8C%D8%B1-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D8%B1-%D8%A7%D9%81%D8%AA-%D9%81%D8%B1%D9%88%D8%B4-%D8%AF%D8%B1-%D8%B3%DB%8C%D9%86%D9%85%D8%A7%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="تاثیر قطعی اینترنت بر افت فروش در سینماها"/>
    <meta property="og:description" content="اگرچه امروز دوشنبه 27 آبان سالن‌های سینمایی این پردیس دایر است، اما قطع بودن اینترنت مشکلاتی را دست‌کم برای اطلاع‌رسانی به وجود آورده است."/>
  </head>
  <body>
    <article>
      <h1>تاثیر قطعی اینترنت بر افت فروش در سینماها</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>
        <b>اگرچه امروز دوشنبه 27 آبان سالن‌های سینمایی این پردیس دایر است، اما قطع بودن اینترنت مشکلاتی را دست‌کم برای اطلاع‌رسانی به وجود آورده است.</b>
      </p>
      <figure>
        <img src="https://cdn.asriran.com/files/fa/news/1398/8/27/1038193_151.jpg"/>
      </figure>
      <p>شرایط چند روز اخیر جامعه باعث کاهش مخاطبان سینما شده است و بسیاری از سینماداران از قطعی اینترنت که حتی اطلاع‌رسانی را مختل کرده گله‌ دارند.</p>
      <p>به گزارش ایسنا، پس از پایان ماه صفر و شروع اکران چند فیلم پر بازیگر و کمدی، سینماها رونقی تازه گرفتند و این روند تا روز جمعه 24 آبان ادامه داشت، اما از ابتدای هفته با افزایش ناگهانی قمیت بنزین و بارش برف و برودت هوا تعداد مخاطبان فیلم‌های سینمایی نیز تحت تاثیر قرار گرفت.</p>
      <p>در این روزها قطعی اینترنت هم در این مسئله تاثیرگذار بود و آمار سامانه فروش سازمان سینمایی نشان می‌دهد که میزان تماشاگران و فروش فیلم‌ها به شکل قابل توجهی افت داشته به طوری که مخاطبان فیلم «مطرب» از 30 هزار نفر در روز شنبه و 6 هزار نفر در روز یکشنبه هفته قبل به 11 و 6 هزار نفر در در روزهای ابتدای این هفته رسیدند و «سمفونی نهم» هم از هزار نفر در روزهای شنبه و یکشنبه هفته قبل به 300 نفر در این هفته رسید.</p>
      <p>در این باره علی سرتیپی که هم پخش‌کننده فیلم است و هم سینمادار، در گفت‌وگویی کوتاه با ایسنا از مساعد نبودن شرایط برای خرید اینترنتی بلیت و اطلاع رسانی به مخاطبان گله‌مند است.</p>
      <p>پردیس سینمایی کورش روز شنبه به دلیل ترافیک زیادی که در مسیر این پردیس ایجاد شد و مخاطبان زیادی امکان رسیدن به سینما را نداشتند از عصر به بعد تعطیل شد و به گفته سرتیپی این تعطیلی در روز یکشنبه هم ادامه پیدا کرد.</p>
      <p>او می‌گوید: اگرچه امروز دوشنبه 27 آبان سالن‌های سینمایی این پردیس دایر است، اما قطع بودن اینترنت مشکلاتی را دست‌کم برای اطلاع‌رسانی به وجود آورده است.</p>
      <p>البته این مسئله فقط گریبانگیر پردیس کورش نیست و بسیاری دیگر از سالن‌های سینمایی هم چنین مشکلی دارند. با این وضعیت امیدی که سینمایی‌ها به بهتر شدن وضع فروش سینما داشتند دوباره کم فروغ شده است.</p>
      <p>همچنین علاوه بر سینماها، این اتفاقات بر برخی سالن‌های تئاتری هم تاثیر داشته و اگرچه کمبود مخاطب یکی از مشکلات تئاتر شده اما تا حدودی شدت گرفته است.</p>
    </article>
  </body>
</html>