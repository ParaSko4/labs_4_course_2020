<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/show/cinema/2019/11/18/frozen-2-film-elsa-anna-recensione-cosa-funziona-disney"/>
    <meta property="og:site_name" content="VANITY FAIR"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="«Frozen 2»: cosa ci ha convinto (e cosa no) del sequel"/>
    <meta property="og:description" content="Il secondo capitolo dedicato alle avventure di Elsa e Anna non deluderà le aspettative dei fan (anche se in certe scelte poteva essere più coraggioso), ma ha alcuni difetti, Ecco cosa aspettarsi"/>
  </head>
  <body>
    <article>
      <h1>«Frozen 2»: cosa ci ha convinto (e cosa no) del sequel</h1>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://www.vanityfair.it/author/mmanca" target="_blank">Mario Manca</a></address>
      <slideshow>
        <figure>
          <img src="https://images.vanityfair.it/wp-content/uploads/2019/06/11172228/froz1-950x684.jpg"/>
        </figure>
        <figure>
          <img src="https://images.vanityfair.it/gallery/116564/Big/b95ff656-1631-41e7-bb85-df9b96f70275.jpg"/>
          <figcaption><b>Frozen 2: cosa ci convince (e cosa no)</b><br/><b>Nell'ignoto -</b> la nuova Let It Go nella versione originale si chiama Into the Unknown e, dopo essere stata eseguita da Idina Menzel, doppiatrice di Elsa, prende vita in una versione particolarmente efficace firmata da Panic! At The Disco. L'Italia risponde con Serena Autieri e Giuliano Sangiorgi e il risultato non delude le aspettative.</figcaption>
        </figure>
        <figure>
          <img src="https://images.vanityfair.it/gallery/116564/Big/41011d6b-5062-4f5a-8f43-31a076392927.jpg"/>
          <figcaption><b>Frozen 2: cosa ci convince (e cosa no)</b><br/><b>Anna, la trascurata - </b>inspiegabile come Anna non sia al centro del poster del film: la vera protagonista - così come era accaduto anche nel primo film - è lei. Persino Elsa dipende dalle sue scelte e dal suo intuito: una vera eroina (che, però, ottiene un piccolo traguardo nel finale).  </figcaption>
        </figure>
        <figure>
          <img src="https://images.vanityfair.it/gallery/116564/Big/d252eafb-9552-41db-928e-5a09f3682765.jpg"/>
          <figcaption><b>Frozen 2: cosa ci convince (e cosa no)</b><br/><b>La sessualità di Elsa -</b> poteva essere il punto forte del film ma, invece, Jennifer Lee ha scelto di non soffermarsi sull'omosessualità di Elsa lasciando che tutto si riducesse a una semplice provocazione. Peccato. </figcaption>
        </figure>
        <figure>
          <img src="https://images.vanityfair.it/gallery/116564/Big/644a452a-05df-402a-8515-f63cf96f2fb5.jpg"/>
          <figcaption><b>Frozen 2: cosa ci convince (e cosa no)</b><br/><b>I monoliti -</b> intrigante l'idea... ma già vista (e ammortizzata) in Ribelle - The Brave. </figcaption>
        </figure>
        <figure>
          <img src="https://images.vanityfair.it/gallery/116564/Big/8e9a17ab-f9f0-4cdb-b766-5ca53c7d6007.jpg"/>
          <figcaption><b>Frozen 2: cosa ci convince (e cosa no)</b><br/><b>La scena del mare - </b>a un certo punto del film Elsa è protagonista di una sequenza scenograficamente straordinaria: lei che cerca di attraversare il mare in tempesta sfidando le onde con i suoi poteri. Una scena da togliere il respiro. </figcaption>
        </figure>
        <figure>
          <img src="https://images.vanityfair.it/gallery/116564/Big/595e4d14-b542-43a5-843f-3daa66af5d22.png"/>
          <figcaption><b>Frozen 2: cosa ci convince (e cosa no)</b><br/><b>La canzone di Kristoff -</b> a un certo punto Kristoff si lascia andare a un canzone romantica che sembra imitare le mosse di cantanti come Michael Bublè e Will Young: primi piani con i contorni sfocati e labbra protese. Uno dei momenti più esilaranti del film. </figcaption>
        </figure>
        <figure>
          <img src="https://images.vanityfair.it/gallery/116564/Big/5f260faf-d793-471f-8ec3-92e5e8a9c2b2.jpg"/>
          <figcaption><b>Frozen 2: cosa ci convince (e cosa no)</b><br/><b>L'integrazione - </b>una cosa che mancava rispetto al primo film è l'inserimento di un personaggio di colore: si tratta di Mattias, guardia personale del re di Arendelle. </figcaption>
        </figure>
        <figure>
          <img src="https://images.vanityfair.it/gallery/116564/Big/241cad13-9f19-4091-b6eb-9c9b2ccac87a.jpg"/>
          <figcaption><b>Frozen 2: cosa ci convince (e cosa no)</b><br/><b>Le battute di Olaf - </b>se non ci fosse bisognerebbe inventarlo: è lui a dare il ritmo alla pellicola. Specie quando, a un certo punto, fa il riassunto del primo capitolo con movenze e vocine. </figcaption>
        </figure>
        <figure>
          <img src="https://images.vanityfair.it/gallery/116564/Big/fbca8976-7ee9-4361-a634-29483e50f46c.jpg"/>
          <figcaption><b>Frozen 2: cosa ci convince (e cosa no)</b><br/><b>I poteri di Elsa - </b>è sicuramente interessante l'idea della Disney di scavare le origini di Elsa solo che, al momento dell'evocazione degli spiriti, la scena sembra ricalcare un po' troppo quella del primo film, quando perdeva il controllo e scappava da Arendelle. </figcaption>
        </figure>
        <figure>
          <img src="https://images.vanityfair.it/gallery/116564/Big/23c55cbb-6313-4b6d-b362-b2a7075e42bc.jpg"/>
          <figcaption><b>Frozen 2: cosa ci convince (e cosa no)</b><br/><b>I genitori di Anna e Elsa - </b>il loro ruolo si rivela determinante in questo secondo film. Tuttavia, sembra che non ci si sia soffermati abbastanza: forse qualche flashback in più avrebbe spiagato qualche punto oscuro lasciato scoperto dalla sceneggiatura. </figcaption>
        </figure>
        <figcaption>Frozen 2: cosa ci convince (e cosa no)</figcaption>
      </slideshow>
      <p>
        <b>Il secondo capitolo dedicato alle avventure di Elsa e Anna non deluderà le aspettative dei fan (anche se in certe scelte poteva essere più coraggioso), ma ha alcuni difetti, Ecco cosa aspettarsi</b>
      </p>
      <p>Capire da dove provengano i poteri di Elsa, il perché lei ne sia provvista e la sorella no, era probabilmente l’unica storyline che gli sceneggiatori potevano approfondire per dare un senso a <b><i>Frozen 2 – Il segreto di Arendelle</i></b>, <a href="https://www.vanityfair.it/show/cinema/2019/02/13/frozen-2-il-regno-di-arendelle-trailer-anticipazioni-film-disney-elsa-anna">il secondo capitolo di uno dei successi più straordinari di casa Disney che arriva a sei anni dal primo film. </a>I personaggi non sono cambiati, ma il linguaggio sì: <b>meno canzoni e più dialoghi, meno momenti solari e più svolte oscure</b>, dark, completamente imprevedibili. Al centro della storia continuano a esserci, naturalmente, Elsa e Anna, ma anche un segreto da svelare: gli spiriti che dimorano nella Foresta Incantata si sono risvegliati e capire in che maniera tenerli a bada pur di salvare il regno diventa la missione delle due protagoniste.</p>
      <figure>
        <iframe src="https://www.youtube.com/embed/HCAaYvu30gg" width="640" height="360" data-service="Youtube" scrolling="no"/>
      </figure>
      <p><b>Un’impresa che rinsalderà il rapporto tra le due sorelle</b>, ma che metterà sulla graticola moltissimi altri temi che sembrano strizzare l’occhio all’America trumpiana. Una diga che separa due comunità, una civilizzata e l’altra a contatto con la natura, che ricorda alla lontana il famigerato muro costruito sul confine con il Messico e l’introduzione di un personaggio di colore: s<b>i tratta del tenente Mattias Destin</b>, che nella versione originale ha la voce di Sterling K. Brown, noto soprattutto per il ruolo di Randall in <i>This is us</i>. Non mancano sequenze spettacolari come Elsa che cerca di domare le onde del mare in tempesta con i suoi poteri a cavallo di Nokk, lo spirito dell’acqua con le fattezze di un equino, ma anche i momenti più leggeri garantiti da <b>Olaf,</b> il pupazzo di neve che «ama i caldi abbracci» che, in questo secondo capitolo, ha il compito di alleggerire le atmosfere cupe abbracciate da Elsa, che intraprende un viaggio verso Nord per capire qualcosa di più del suo passato, e da Anna, <a href="https://www.vanityfair.it/show/cinema/2019/09/24/frozen-2-trailer-film-anna-elsa-disney">che fa di tutto pur di proteggerla e tenerla a sé.</a></p>
      <figure>
        <iframe src="https://www.youtube.com/embed/C_riouu2t2k" width="640" height="360" data-service="Youtube" scrolling="no"/>
      </figure>
      <p>Come per <i>Frozen – Il regno di ghiaccio</i>, anche stavolta è Anna è la vera eroina della storia. Certo, avrà abiti meno scintillanti e instagrammabili della sorella, ma il peso della risoluzione del problema, dell’armonia e del ritorno alla normalità è tutto sulle sue spalle. In questo le figure maschili come Kristoff perdono ancora di più mordente, riducendosi a delle semplici ombre sullo sfondo. <b>Qualora qualcuno non lo avesse capito è il momento delle eroine femministe</b>, <a href="https://www.vanityfair.it/show/cinema/2019/05/28/frozen-2-anna-elsa-film-anticipazioni-disney">quelle che non hanno bisogno del «sesso forte» e che sono perfettamente in grado di badare a loro stesse</a>. Tra la nuova canzone<b> <i>Nell’ignoto</i>,</b> eseguita brillantemente da Serena Autieri e da Giuliano Sangiorgi nei titoli di coda, e qualche vecchia eredità tramandata da altri classici Disney come <i>Ribelle – The Brave</i>,<b> <i>Frozen 2</i> non deluderà le aspettative.</b> <a href="https://www.vanityfair.it/show/cinema/2018/03/01/frozen-2-elsa-principessa-lesbica-gay-film-walt-disney">Anche se, a essere davvero coraggiosi, la regista e sceneggiatrice Jennifer Lee avrebbe dovuto mantenere la promessa e raccontare della sessualità di Elsa</a>: <b>cosa che, come temevamo, è rimasta come una provocazione e nulla di più.</b> <i>Sfoglia la gallery in alto per scoprire che cosa ci ha convinto (e cosa no) di Frozen 2 &gt;&gt;</i></p>
      <related>
        <h4>LEGGI ANCHE</h4>
        <a href="https://www.vanityfair.it/show/cinema/2019/09/24/frozen-2-trailer-film-anna-elsa-disney"/>
        <a href="https://www.vanityfair.it/show/cinema/2019/05/28/frozen-2-anna-elsa-film-anticipazioni-disney"/>
        <a href="https://www.vanityfair.it/show/cinema/2018/03/01/frozen-2-elsa-principessa-lesbica-gay-film-walt-disney"/>
      </related>
    </article>
  </body>
</html>