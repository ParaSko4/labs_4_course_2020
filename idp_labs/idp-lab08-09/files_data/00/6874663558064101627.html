<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773932,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="הותמ&quot;ל אישרה שכונה ברהט: 2,400 יח&quot;ד במבנים של עד 10 קומות"/>
    <meta property="og:description" content="התוכנית תנסה להסדיר את הגידול בתושבים ואת המגורים של חלק מתושבי הפזורה ותכלול מגורים במבנים בני עד 10 קומות וכן דירות קטנות; בנוסף אושרו בתוכנית 19 אלף מ&quot;ר של שטחי מסחר ותעסוקה אשר חלקם ישולבו בשטחי המגורים; התוכנית תכלול 200 דונם של מכלאות לגידול עדרי צאן"/>
  </head>
  <body>
    <article>
      <h1>הותמ"ל אישרה שכונה ברהט: 2,400 יח"ד במבנים של עד 10 קומות</h1>
      <h2>התוכנית תנסה להסדיר את הגידול בתושבים ואת המגורים של חלק מתושבי הפזורה ותכלול מגורים במבנים בני עד 10 קומות וכן דירות קטנות; בנוסף אושרו בתוכנית 19 אלף מ"ר של שטחי מסחר ותעסוקה אשר חלקם ישולבו בשטחי המגורים; התוכנית תכלול 200 דונם של מכלאות לגידול עדרי צאן</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">דותן לוי</a></address>
      <p>הוועדה הארצית לתכנון ולבנייה של מתחמים מועדפים לדיור (ותמ"ל), אישרה לאחרונה תוכנית להקמת שכונת מגורים בדרום רהט. התכנית קודמה על ידי הרשות לפיתוח והתיישבות בדואים בנגב, בשיתוף עיריית רהט ובעריכת עמוס ברנדייס אדריכלים וכוללת 2,400 יחידות דיור שייבנו במבני מגורים בני 3-10 קומות.</p>
      <p>מדובר בשכונת מגורים חדשה הממוקמת בדרום הישוב בסמוך לכביש 310, וצפויה לתת מענה הן לגידול באוכלוסייה של תושבי העיר והן לתושבים הגרים במרחב רהט שמקום מגוריהם טרם הוסדר. אופי המגורים מותאם למאפיינים הייחודים של החברה הבדואית ועל כן מוצעים בתכנית מגוון סוגי מגורים שייתנו מענה למשפחות שונות בעלות יכולות כלכליות מגוונות, קשרים משפחתיים וקהילתיים.</p>
      <figure>
        <img src="https://images1.calcalist.co.il/PicServer3/2018/02/11/794106/CAL040470_l.jpg"/>
        <figcaption>פאתי העיר רהט <br/>צילום: עמית שעל</figcaption>
      </figure>
      <p>בצד המגורים, התוכנית תכלול גם 290 יחידות דיור עבור דירות קטנות. בתכנית נכללו 19 אלף מ"ר לשטחי מסחר ותעסוקה מתוכם 8,000 מ"ר שישולבו כחזיתות מסחריות במבני מגורים, 140 דונם למבני ציבור וכן 134 דונם עבור שטחים פתוחים לטובת תושבי השכונה. במסגרת התוכנית תוקם טיילת עבור הולכי רגל לאורך הנחלים דודאים ופחר הנושקים לשכונות המגורים, וכן מוסדות ציבור ומגורים עם חזית מסחרית. מיקום מבני הציבור והפארקים נעשה תוך מחשבה שניתן יהיה לעודד הליכה ברגל והפחתת השימוש ברכבים פרטיים.</p>
      <p>בנוסף, כחלק מהסדרת התשתיות של הישוב, התכנית מרחיבה את מתקן הקצה לטיפול בשפכים של העיר רהט בכדי שיוכל לעמוד בצרכי העיר ל-30 השנים הקרובות וכן הקמת מכלאות לגידול עדרי צאן בתחומה המערבי, בסמוך לדרך 264. מדובר על מתחם ראשון מסוגו בארץ אשר יהא מיועד לצאן בלבד. המתחם הינו בגודל 200 דונם וכולל מבני משק במטרה להסדיר מכלאות צאן זמניות בתחום התכניות בדרום רהט וכן פתרון לעדרים הקיימים בקרב אוכלוסייה המתגוררת באזור.</p>
      <p>התוכנית הנוכחית היא אחת מתוך מספר תוכניות שגובשו בשנים האחרונות בישובי הבדואים בנגב. רהט הוא הישוב הבדואי הגדול בארץ ולכן יש עליו דגש מיוחד בהיבט של הקמת מרכזי תעסוקה, התחדשות עירונית והקמת שכונות חדשות. ביולי 2017 אישרו בותמ"ל תוכנית נוספת ל -4541 יח"ד בשכונות 9,10 ו-12. 2 התוכניות הן חלק מתוכנית שכוללת 16,500 יח"ד אשר יכפילו את היקף התושבים עד לשנת 2040 ל-130 אלף.</p>
    </article>
  </body>
</html>