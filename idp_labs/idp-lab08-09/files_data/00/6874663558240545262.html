<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773971,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="מסתמן: תעריף החשמל יירד ב-4% בינואר 2020"/>
    <meta property="og:description" content="כך עולה משימוע של רשות החשמל שנערך הערב. אם ההוזלה תצא אל הפועל, יירד מחיר קוט&quot;ש מ-55 אגורות ל-53 אגורות בתחילת 2020. הסיבה להוזלה - ירידת מחירי דלקים ומכירה ברווח של תחנת כוח על ידי חברת החשמל"/>
  </head>
  <body>
    <article>
      <h1>מסתמן: תעריף החשמל יירד ב-4% בינואר 2020</h1>
      <h2>כך עולה משימוע של רשות החשמל שנערך הערב. אם ההוזלה תצא אל הפועל, יירד מחיר קוט"ש מ-55 אגורות ל-53 אגורות בתחילת 2020. הסיבה להוזלה - ירידת מחירי דלקים ומכירה ברווח של תחנת כוח על ידי חברת החשמל</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">ליאור גוטמן</a></address>
      <p>רשות החשמל, הרגולטור האחראי על יצרני החשמל במשק, מפרסמת הערב (ב') את השימוע הרשמי לקראת קביעת תעריף החשמל בינואר הקרוב. לפי רשות החשמל התעריף צפוי לרדת ב-4%, זאת לאחר עלייה של כ-2.9% בתחילת 2019.</p>
      <p>במידה והשימוע של רשות החשמל יישאר ללא שינוי בחודש הקרוב, תעריף החשמל הביתי יוזל מכ-55 אגורות לקילוואט/שעה כיום, לכ-53 קילוואט לשעה בינואר 2020. ירידת המחיר צפויה להשפיע לחיוב גם על תעריפי המים, וזאת כיוון שמתקני ההתפלה הם מצרכני החשמל הגדולים במשק.</p>
      <p><a href="https://www.calcalist.co.il/local/articles/0,7340,L-3773382,00.html">כפי שפורסם בכלכליסט</a>, הרשות שיקללה בחישוביה את השינויים והתמחורים שאמורים להיכנס לקופת חברת החשמל במהלך 2020. כך למשל מכירת תחנת הכוח "אלון תבור" לידי רפק ומבטח שמיר בכ-1.9 מיליארד שקל - יותר ממיליארד שקל מעבר לשווי של התחנה בספרים - תתגלגל לכיס של הצרכנים.</p>
      <figure>
        <img src="https://images1.calcalist.co.il/PicServer3/2018/12/11/868199/2L.jpg"/>
        <figcaption>מונה חשמל <br/>צילום: שאטרסטוק</figcaption>
      </figure>
      <p>עוד נלקחו בחשבון הסכם הפשרה של חברת החשמל מול קרטל ה-GIS שמכר לה ציוד יקר, שנסגרה על סכום של כ-465 מיליון שקל, כשחצי מהסכום כבר הוחזר בתחילת 2019 לצרכנים בדמות ירידה תעריפית של קצת פחות מאחוז.</p>
      <p>בנוסף, פשרת משבר הגז המצרי אמורה לגלגל לקופת החברה כחצי מיליארד דולר בגין אי הזרמת גז מתחילת 2011. ההסכם כלל "תספורת" על החוב המקורי בשיעור של כ-70%, כאשר כחמישית ממנו אמור להתגלגל לקופת החברה במהלך 2020, מה שעשוי לתרום לירידת התעריף.</p>
      <p>רשות החשמל גם צפויה להתחשב בירידת מחירי הפחם והסולר שחברת החשמל משתמשת.</p>
    </article>
  </body>
</html>