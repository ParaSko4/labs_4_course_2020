<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/aka-je-ekonomika-elektromobilov-tesla-sa-neda-zahanbit/"/>
    <meta property="og:site_name" content="TECHBOX"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Aká je ekonomika elektromobilov? Tesla sa nedá zahanbiť"/>
    <meta property="og:description" content="Pri hodnotení nákladov osobných áut treba brať do úvahy komplex faktorov, od ceny vozidla, po nároky na údržbu. Ako vychádza Tesla, ukazuje malá analýza."/>
  </head>
  <body>
    <article>
      <h1>Aká je ekonomika elektromobilov? Tesla sa nedá zahanbiť</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Juraj Procházka</a></address>
      <p>
        <b>Lacná elektrina proti drahým palivám ešte jednoznačne neznamená, že s elektromobilom ušetríte. Čísla „kazí“ vyššia nákupná cena, čo sa ale postupne mení k lepšiemu. Hodnotenie však môže poriadne zamotať drahý servisný zásah, akým je výmena batérie.</b>
      </p>
      <p>Magazín <a href="https://qz.com/1737145/the-economics-of-driving-seven-teslas-for-2-5-million-miles/">Quartz</a> zverejnil analýzu nákladovosti vozidiel Tesla, ktoré vo svojej flotile využíva americká spoločnosť Tesloop. Firma intenzívne jazdí s miniflotilou siedmich elektromobilov Tesla, v ktorej sú zastúpené automobily Tesla Model X, Model 3, aj Model S a okrem nich si ešte ďalšie štyri Tesly prenajíma.</p>
      <related>
        <a href="https://techbox.dennikn.sk/o-mesiac-je-tu-tesla-pick-up-ako-bude-asi-vyzerat/"/>
      </related>
      <p>V priemere s jedným vozidlom najazdila Tesloop v kyvadlovej doprave medzi Los Angeles, San Diegom a cieľmi medzi nimi už okolo 300 000 míľ (480 000 kilometrov) bez známok degradácie.</p>
      <h3>Extrémna životnosť</h3>
      <p>Každé z týchto vozidiel pravidelne najazdí až okolo 17 000 míľ (cca 27 360 km) mesačne, čo je zhruba osemnásobok priemeru najazdených kilometrov v bežnej podnikovej flotile. Často sa musia plne nabiť aj viac ako dvakrát denne.</p>
      <p>Tesloop poskytol Quartzu päťročné záznamy o údržbe, kvôli analýze prevádzkových nákladov. Za toto obdobie autá najazdili viac ako 2,5 milióna míľ (4 milióny km), čo už predstavuje slušný základ pre štatistiku.</p>
      <figure>
        <img src="https://techbox.dennikn.sk/wp-content/uploads/2019/06/tesla-model-3-official.jpg"/>
        <figcaption>
          <cite>ZDROJ | tesla.com</cite>
        </figcaption>
      </figure>
      <p>Elon Musk kedysi povedal, že na autách Tesla treba občas meniť len šesť vecí – štyri pneumatiky a dvoje gumičiek do stieračov. Nuž, skúsenosti z praxe ukazujú, že to nie je celkom pravda, pretože, ako hovorí jeden z „Murphyho zákonov“, ak sa niečo môže pokaziť, tak sa to aj pokazí. Ani elektromobily preto nie sú imúnne voči bežným mechanickým závadám.</p>
      <p>Faktom však zostáva, že elektrické autá trávia v servise podstatne menej času, ako „spaľováky“, pretože nepotrebujú meniť olej, a motor a pohonný systém obsahujú podstatne menší počet súčastí.</p>
      <figure>
        <img src="https://techbox.dennikn.sk/wp-content/uploads/2019/03/Tesla-Model-S-Emre-Hasmen-6.jpg"/>
        <figcaption>
          <cite>ZDROJ | Emre Husmen</cite>
        </figcaption>
      </figure>
      <p>Porovnávanie servisných a prevádzkových nákladov je trochu problematické, pretože autá so spaľovacími motormi vo firemných flotilách väčšinou odjazdia niekoľkonásobne menší počet kilometrov. Po najazdení rádovo 100 000 míľ (160 000 km) ich firmy (nielen v USA) radšej predávajú, aby sa vyhli rastúcim nákladom na údržbu.</p>
      <p>Samotný fakt, že elektromobily vydržia vo funkčnom stave pokojne aj pol milióna kilometrov a viac, významne znižuje váhu vyššej kúpnej ceny. Okrem toho na trhu sa už začínajú objavovať elektromobily v cene porovnateľnej s benzínovými, alebo naftovými motormi. Spomeňme napríklad Kia Soul s cenou v USA 33 145 dolárov, alebo Chevrolet Bolt za 36 620 USD.</p>
      <h3>Bez servisu to nepôjde, ale ušetríte</h3>
      <p>Ak k úsporám pri nákupe pridáme šetrenie nákladov za palivo a dlhšiu životnosť, začínajú elektromobily vychádzať zaujímavo. K tomu treba, samozrejme, prirátať servisné náklady. Aj keď to nie je len o pneumatikách a stieračoch, aj náklady na údržbu vyzerajú dobre.</p>
      <p>Jednu z prvých analýz elektromobilov poskytlo mesto New York na základe údajov o svojom autoparku osobných vozidiel. Vyplýva z nich, že náklady na údržbu bežných vozidiel boli dvakrát až štyrikrát vyššie ako 386 dolárov vynaložených na najnáročnejší elektrický <a href="https://en.wikipedia.org/wiki/Ford_Focus_Electric">Ford Focus</a>.</p>
      <figure>
        <img src="https://techbox.dennikn.sk/wp-content/uploads/2019/11/ekonomika-EV-NYC-graf.jpg"/>
        <figcaption>
          <cite>ZDROJ | Quartz</cite>
        </figcaption>
      </figure>
      <p>Záznamy o údržbe spoločnosti Tesloop ukazujú, že firma minula za päť rokov intenzívneho používania vyše 150 tisíc dolárov za servis siedmich vozidiel, spolu so štyrmi ďalšími, ktoré prevádzkuje, ale nevlastní. Väčšina peňazí bola použitá na opravy bežného opotrebenia a výmenu súčastí, ako sú pneumatiky, stierače čelného skla, nové kľúče, brzdy a čelné sklá.</p>
      <figure>
        <img src="https://techbox.dennikn.sk/wp-content/uploads/2019/11/ekonomika-EV-Tesla-graf.jpg"/>
        <figcaption>*Časti: sedadlá, chladiaci ventilátorový modul / čerpadlo chladiaca kvapalina, svetlomety, kľučky dverí, nápravy, brzdové platničky/kotúče, kompresor klimatizácie<cite>ZDROJ | Quartz</cite></figcaption>
      </figure>
      <p>Vyskytli sa aj väčšie opravy, vrátane výmeny šiestich batérií (všetky v záruke). Zakladateľ Tesloop <a href="https://www.tesloop.com/origin">Haydn Sonnad</a> hovorí, že hoci sa batérie ukázali ako trvanlivé, boli vymenené kvôli výrobnej vade, alebo problémom s inštaláciou. Jeden Model X zaznamenal pokles dojazdu na svojej originálnej batérii o 23% zo 416 km na 320 km po prekonaní 528 000 km.</p>
      <related>
        <a href="https://techbox.dennikn.sk/tesla-chysta-baterie-ktore-vydrzia-vecne/"/>
      </related>
      <p>Tesla však svoje batérie priebežne zdokonaľuje a v budúcnosti plánuje montovať batérie, ktoré sa nebudú musieť meniť počas celej životnosti vozidla, pretože ju prekonajú. S počtom 5 000 nabíjacích cyklov by umožnili najazdiť až 1,6 milióna kilometrov.</p>
      <p>Podľa skúseností majiteľov súčasných modelov Tesla, batérie strácajú asi 10% svojej kapacity po najazdení 155 000 míľ (cca 248 000 km).</p>
      <p>Ďalšie veľké opravy, ktoré musela Tesloop na svojich Teslách realizovať zahŕňali výmenu dvoch náprav, niekoľkých sedadiel a čelného skla, na ktoré sa čakalo až tri mesiace. Menili sa aj kľučky dverí a čip flash pamäte, ktorý „zahynul“, keď zaznamenával obrovské množstvo zápisov, čo bývalo u SSD pamätí bežným problémom. Objavili sa aj softvérové vady, keď riadiaci systém po niekoľkých 100 000 km začal predčasne vypínať batérie – tie už Tesla vyriešila.</p>
      <figure>
        <iframe src="https://www.youtube.com/embed/XMOFuEH0BZI" width="640" height="360" data-service="Youtube" scrolling="no"/>
      </figure>
      <p>Už počas niekoľkoročných skúseností v spoločnosti Tesloop vidia pokrok vo vývoji spoľahlivosti vozidiel Tesla. Výrobca sa učí z nedostatkov, ktoré sa objavujú počas prevádzky a zdokonaľuje technické vybavenie svojich produktov. Takto nakoniec postupujú aj iné automobilky.</p>
      <p>Sonnad vkladá veľké nádeje do Modelu 3, ktorý má podľa neho vo firemných flotilách a vo firmách prenajímajúcich autá veľkú budúcnosť. Ak sa podarí predĺžiť život jazdeným elektromobilom pomocou lacných repasovaných batérií, môže to znamenať v blízkej budúcnosti aj kolaps trhu s ojazdenými benzínovými a naftovými autami.</p>
      <p>Pri znalosti tunajšieho „folklóru“ je však jasné, že, žiaľ, nie je reč o Slovensku.</p>
      <footer>
        <b>Zdroj: </b>
        <a href="https://qz.com/1737145/the-economics-of-driving-seven-teslas-for-2-5-million-miles/">Quartz</a>
      </footer>
    </article>
  </body>
</html>