<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238435-guardiola-do-bayernu-jeho-poradca-to-povedal-jasne"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Guardiola do Bayernu? Jeho poradca to povedal jasne"/>
    <meta property="og:description" content="Návrat trénera Pepa Guardiolu na lavičku futbalového Bayernu Mníchov je podľa slov jeho poradcu nereálny. Josep Maria Orobitg tvrdí, že španielsky tréner je v Manchestri City šťastný a nemá záujem zmeniť pôsobisko."/>
  </head>
  <body>
    <article>
      <h1>Guardiola do Bayernu? Jeho poradca to povedal jasne</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">TASR</a></address>
      <p>Návrat trénera Pepa Guardiolu na lavičku futbalového Bayernu Mníchov je podľa slov jeho poradcu nereálny. Josep Maria Orobitg tvrdí, že španielsky tréner je v Manchestri City šťastný a nemá záujem zmeniť pôsobisko.</p>
      <p><i>"Minulú stredu som s Pepom hovoril a všetko je po starom. Zdôraznil, že v Manchestri City sa cíti dobre, páči sa mu aj mesto. Má v klube platnú zmluvu do 30. júna 2021, ktorú mieni dodržať," </i>citovala agentúra SID slová Guardiolovho poradcu, ktoré odzneli v rozhovore pre SPOX a Goal.</p>
      <p>Po prepustení Chorváta Nika Kovača sa v bavorskom klube veľa hovorí o jeho nástupcovi. Minimálne do konca jesennej časti Bundesligy povedie úradujúceho nemeckého majstra Hansi Flick. Okrem Guardiolu sa ako o možných kandidátoch v kuloároch hovorilo o Erikovi ten Hagovi z Ajaxu Amsterdam či o Thomasovi Tuchelovi - lodivodovi Paríža St. Germain.</p>
    </article>
  </body>
</html>