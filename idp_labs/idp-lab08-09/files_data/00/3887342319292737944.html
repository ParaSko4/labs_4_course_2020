<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238425-brazilcania-vyhrali-ms-do-17-rokov-vo-finale-zdolali-mexiko"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Brazílčania vyhrali MS do 17 rokov, vo finále zdolali Mexiko"/>
    <meta property="og:description" content="Futbalisti Brazílie sú štvrtýkrát v histórii majstri sveta v kategórii do 17 rokov. V nedeľňajšom finále šampionátu na domácej pôde zdolali Mexiko, keď otočili skóre v záverečnej desaťminútovke. V tretej minúte nadstavenia rozhodol o triumfe striedajúci Lazaro."/>
  </head>
  <body>
    <article>
      <h1>Brazílčania vyhrali MS do 17 rokov, vo finále zdolali Mexiko</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">TASR</a></address>
      <p>Futbalisti Brazílie sú štvrtýkrát v histórii majstri sveta v kategórii do 17 rokov. V nedeľňajšom finále šampionátu na domácej pôde zdolali Mexiko, keď otočili skóre v záverečnej desaťminútovke. V tretej minúte nadstavenia rozhodol o triumfe striedajúci Lazaro.</p>
      <p>Bryan Gonzalez poslal v 66. minúte Mexiko do vedenia, na jeho gól odpovedal vyrovnaním v 83. minúte Kaio Jorge z pokutového kopu. Lazaro sa potom postaral o obrat v skóre zásahom na 2:1 a Mexičania už nemali čas zmazať manko. Brazílčania sa predtým v tejto kategórii tešili z titulu aj v rokoch 1997, 1999 a 2003. Na tróne vystriedali Anglicko.</p>
      <p>Pôvodne sa pritom na šampionáte Brazílčania ani nemali predstaviť, pretože si nevybojovali miestenku z kontinentálnej kvalifikácie. Pre problémy Peru ako pôvodného organizátora MS však FIFA pridelila turnaj Brazílii a jej reprezentácia získala isté miesto ako usporiadateľ, pripomenula agentúra AP.</p>
      <p>Na tretej priečke skončilo Francúzsko, v boji o bronz si poradilo s Holandskom 3:1. Hetrikom sa blysol útočník z Paríža St. Germain Arnaud Muinga.<br/><br/>MS hráčov do 17 rokov v Brazílii<br/>finále:<br/><b>Mexiko - Brazília 1:2 (0:0)</b><br/>Góly: 66. Gonzalez - 83. Kaio Jorge (z 11m), 90.+3 Lazaro<br/><br/>o 3. miesto:<br/><b>Holandsko - Francúzsko 1:3 (1:1)</b><br/>Gól: 15. Taabouni - 22., 54. a 62. Muinga</p>
    </article>
  </body>
</html>