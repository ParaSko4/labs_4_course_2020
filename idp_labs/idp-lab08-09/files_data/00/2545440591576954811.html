<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/bolivya-daki-olaylarda-bugune-kadar-23-kisi-oldu-715-kisi-yaralandi/1648273"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Bolivya’daki olaylarda bugüne kadar 23 kişi öldü, 715 kişi yaralandı"/>
    <meta property="og:description" content="Bolivya'da insan hakları ihlalleri konusunda çalışan resmi denetçi Pueblo, şiddet olaylarında, 23 kişinin öldüğünü, 8'i gazeteci, 56'sı polis, 715 kişinin de yaralandığını duyurdu."/>
  </head>
  <body>
    <article>
      <h1>Bolivya’daki olaylarda bugüne kadar 23 kişi öldü, 715 kişi yaralandı</h1>
      <h2>Bolivya'da insan hakları ihlalleri konusunda çalışan resmi denetçi Pueblo, şiddet olaylarında, 23 kişinin öldüğünü, 8'i gazeteci, 56'sı polis, 715 kişinin de yaralandığını duyurdu.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">Lokman İlhan  </a></address>
      <h4>La Paz</h4>
      <p><b>Bolivya</b>'da 20 Ekim'deki seçimlerin ardından başlayan şiddet dalgasında ölenlerin sayısı 23'e yükseldi.</p>
      <p>Seçimlerde hile yapıldığı iddiasındaki muhaliflerin şiddet eylemlerine dönüşen protestoları ve ordunun baskısıyla <b>Devlet Başkanı Evo Morales</b>'in istifa ettiği, sonrasında Çokuluslu Yasama Meclisinin (ALP) üst kanadı <b>Senatörler Meclisi Başkan Yardımcısı Jeanine Anez</b>'in geçici devlet başkanlığına getirildiği <b>Bolivya</b>'daki şiddet olaylarında ölü sayısı arttı. </p>
      <p>Amerikalılar Arası İnsan Hakları Komisyonu (IACHR) ve ülkede insan hakları ihlalleri konusunda çalışma yürüten resmi denetçi Defensoria del Pueblo'nun sosyal medya hesaplarında paylaşılan verilere göre, Bolivya'nın birçok bölgesinde süren şiddet olaylarında 20 Ekim-16 Kasım tarihlerinde 23 kişi hayatını kaybetti. 8'i gazeteci, 56'sı polis, 715 kişinin yaralandığı olaylarda, 1112 kişi gözaltına alındı, 50 kişi tutuklandı.</p>
      <h3>Bolivya'daki kriz</h3>
      <p>Bolivya'da 20 Ekim'de düzenlenen başkanlık seçimlerinin ardından muhalefet seçimlerde "hile" yapıldığını iddia etmiş ve taraflar karşılıklı olarak destekçilerini sokak gösterilerine çağırmıştı.</p>
      <p>Sonuçları tartışmalı seçimlerin iptalini ve tekrar seçime gidilmesini isteyen muhalifler, Evo Morales'in tekrar seçim yapılacağı duyurusunun ardından, Morales'in katılmadığı seçimler düzenlenene kadar protestoların devam edeceğini açıklamıştı.</p>
      <p>Morales, Bolivya Genelkurmay Başkanı Williams Kaliman'ın istifa çağrısı üzerine görevi bırakmış, süreci "darbe" olarak niteleyen ve tepki gösteren Meksika'nın iltica teklifini kabul etmesinin ardından bu ülkeye gitmişti.</p>
      <p>Anez, Morales'in liderliğini yaptığı parti Sosyalizm Hareketi (MAS) mensuplarının katılmaması nedeniyle çoğunluğun sağlanamadığı oturumda, ülkenin geçici devlet başkanı ilan edilmişti.</p>
      <related>
        <a href="https://www.aa.com.tr/tr/dunya/bolivya-daki-olaylarda-bugune-kadar-23-kisi-oldu-715-kisi-yaralandi/1648273"/>
        <a href="https://www.aa.com.tr/tr/dunya/moralesin-partisinden-secim-hamlesi/1647693"/>
        <a href="https://www.aa.com.tr/tr/dunya/bolivyadaki-olaylarda-olenlerin-sayisi-18e-yukseldi/1647646"/>
        <a href="https://www.aa.com.tr/tr/dunya/bolivyada-5-gosterici-hayatini-kaybetti/1647009"/>
        <a href="https://www.aa.com.tr/tr/dunya/arjantinde-moralese-destek-gosterisi/1647007"/>
        <a href="https://www.aa.com.tr/tr/dunya/evo-morales-demokrasinin-iyiligi-icin-secimlere-katilmayabilirim/1646944"/>
      </related>
    </article>
  </body>
</html>