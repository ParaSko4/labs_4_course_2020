<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/italija-moze-da-bude-hit-evropskog-prvenstva-azuri-izresetali-jermeniju-sa-9-1-video/342830"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Italija može da bude hit Evropskog prvenstva! Azuri izrešetali Jermeniju sa 9:1 (VIDEO)"/>
    <meta property="og:description" content="Fantastičan kraj kvalifikacija za Azure"/>
  </head>
  <body>
    <article>
      <h1>Italija može da bude hit Evropskog prvenstva! Azuri izrešetali Jermeniju sa 9:1 (VIDEO)</h1>
      <h2>Fantastičan kraj kvalifikacija za Azure</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <b>Nikad efikasnije, nikad brutalnije, nikad lakše! Italija je na mastralan način, pobedom od 9:1 protiv Jermenije, okončala kvalifikacioni ciklus za Evropsko prvenstvo, gde je ostvarila svih 10 pobeda, uz gol razliku 37:4! </b>
      </p>
      <p>Selekcija <b>Roberta Manćinija</b> priredila je pravu reviju pogodaka publici na Renco Barberi. Blistali su dvostruki strelci <b>Imobile</b> i <b>Zaniolo</b>, koji su svom učinku pridodali i pojednu asistenciju, a svoje dobre partije golovima su krunisali i <b>Barela</b>, <b>Romanjoli</b>, <b>Žoržinjo</b> i <b>Orsolini</b>. Krilni vezista Bolonje nije mogao da zamisli bolji debitantski nastup, pošto je ubrzo nakon gola i asistirao <b>Kijezi</b> kod devetog gola Italijana. Verovali ili ne, <b>Orsolini</b> je bio ukupno 24. debitant Italije u ovim kvalifikacijama.</p>
      <p><b>Manćini</b> je rotirao ekipu, u odnosu na meč sa Bosnom i Hercegovinom (3:0). Na terenu u se našli <b>Romanjoli</b>, <b>Zaniolo</b>, <b>Imobile</b> i <b>Kijeza</b>, koji su ujedno bili i nosioci igre na ovom meču. </p>
      <p>Ovo je bilo posebno veče i za Rominog bisera <b>Zaniola</b>, koji je postao najmlađi strelac u istoriji Vučice koji je postigao gol za seniorski tim Azura. On je srušio dosadašnji rekord <b>Danijelea</b> <b>de</b> <b>Rosija</b>, koji je imao 21 godinu i 42 dana kada je postigao gol u kvalifikacijama za Svetsko prvenstvo 2006. godine protiv Norveške. <b>Zaniolo</b> je prvenac postigao sa 20 godina i 139 dana.</p>
      <p>Azurima će ovi rezultati sigurno podići samopouzdanje pred Evropsko prvenstvo, ali bi sa druge strane mogli da im naprave i medveđu uslugu, ukoliko pomisle da su najbolji na Starom kontinentu u ovom trenutku. Pred <b>Manćinijem</b> će biti izuzetno težak posao da pre svega psihološki pripremi svoju selekciju za nastup na najvećoj evropskoj fudbalskoj smotri.</p>
      <p>Reprezentacija Bosne i Hercegovine pobedom u Lihtenštajnu (3:0) okončala je ovaj razočaravajući kvalifikacioni ciklus. Selekcija <b>Roberta Prosinečkog</b> slomila je protivnika tek u drugom poluvremenu, a dvostruki strelac bio je <b>Armin Hodžić</b>. Odbranu rivala prvi je slomio <b>Eldar Ćivić</b> u 57. minutu.</p>
      <p>Loš utisak donekle je ublažila i Grčka, koja je golovima <b>Mantalosa</b> i <b>Janakopulosa</b> posle preokreta u drugom poluvremenu savladala Finsku rezultatom 2:1. Goste je u vođstvo u 27. minutu doveo sjajni <b>Temu Puki</b>, ali su Finci posustali u nastavku što je iskorsitio domaćin i došao do četvrte pobede u kvalifikacijama. </p>
      <figure>
        <iframe src="https://www.youtube.com/embed/22ciwAoSV54" width="425" height="349" data-service="Youtube" scrolling="no"/>
      </figure>
      <p><b>GRUPA J</b>:</p>
      <p>Italija - Jermenija 9:1 (4:1)<br/>/Imobile 8, 33, Zaniolo 9, 64, Barela 29, Romanjoli 72, Žoržinjo 75pen, Orsolini 78 - Babajan 79/</p>
      <p>Lihtenštajn - Bosna i Hercegovina 0:3 (0:0)<br/>/Ćivić 57, Hodžić 64, 72/</p>
      <p>Grčka - Finska 2:1 (0:1)<br/>/Mantolas 47, Jalanopulos 70 - Puki 27/</p>
      <figure>
        <img src="https://mozzartsport.com/upload/CKEditor/18.11.2019/Itaaliiiijjjaaaaa.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>