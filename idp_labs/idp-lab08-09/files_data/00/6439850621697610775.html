<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461539/%e0%a6%ac%e0%a6%bf%e0%a6%8f%e0%a6%a8%e0%a6%aa%e0%a6%bf%e0%a6%b0-%e0%a6%ac%e0%a7%87%e0%a6%b6%e0%a6%bf%e0%a6%b0-%e0%a6%ad%e0%a6%be%e0%a6%97-%e0%a6%a8%e0%a7%87%e0%a6%a4%e0%a6%be%e0%a6%87-%e0%a6%a6%e0%a6%b2%e0%a6%9b%e0%a7%81%e0%a6%9f"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="বিএনপির বেশির ভাগ নেতাই দলছুট ॥ তথ্যমন্ত্রী"/>
    <meta property="og:description" content="বিশেষ প্রতিনিধি ॥ তথ্যমন্ত্রী এবং আওয়ামী লীগের প্রচার ও প্রকাশনা সম্পাদক ড. হাছান মাহমুদ বলেছেন, বিএনপির বড় বড় বেশিরভাগ নেতাই হচ্ছেন দলছুট। বিএনপি মহাসচিব মির্জা ফখরুল ইসলাম আলমগীরও অন্য দল করতেন। রিজভী আহমেদও ছাত্রজীবনে অন্য দল করতেন। মওদুদ আহমদ সব দল করেছেন। তাদের প্রতি শ্রদ্ধা ..."/>
  </head>
  <body>
    <article>
      <h1>বিএনপির বেশির ভাগ নেতাই দলছুট ॥ তথ্যমন্ত্রী</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>বিশেষ প্রতিনিধি ॥ তথ্যমন্ত্রী এবং আওয়ামী লীগের প্রচার ও প্রকাশনা সম্পাদক ড. হাছান মাহমুদ বলেছেন, বিএনপির বড় বড় বেশিরভাগ নেতাই হচ্ছেন দলছুট। বিএনপি মহাসচিব মির্জা ফখরুল ইসলাম আলমগীরও অন্য দল করতেন। রিজভী আহমেদও ছাত্রজীবনে অন্য দল করতেন। মওদুদ আহমদ সব দল করেছেন। তাদের প্রতি শ্রদ্ধা রেখেই বলতে চাই, তারা সবাই দলছুট নেতা।</p>
      <p>রবিবার জাতীয় প্রেসক্লাবের জহুর হোসেন চৌধুরী হলে ভাসানী ঐক্যজোট আয়োজিত আলোচনা সভায় মওলানা ভাসানীর অনুসারীরা বেশিরভাগই আদর্শ ত্যাগ করে অন্য দলে চলে গেছেন-এমন দাবি করে তথ্যমন্ত্রী বলেন, বিএনপির বড় বড় নেতার অনেকেই মওলানা ভাসানীর অনুসারী ছিলেন। যেখানে মওলানা ভাসানীর ক্ষমতার জন্য কোন লোভ ছিল না, তার কিছু অনুসারীর এরকম অধোপতন সত্যি আমাদের পীড়া দেয়। বিএনপির অনেক বড় বড় নেতা যারা মন্ত্রী ছিলেন, যারা আজকে স্থায়ী কমিটির সদস্য এবং ভাইস চেয়ারম্যান, অনেকেই আছেন যারা মওলানা ভাসানীর দল করতেন, তার অনুসারী ছিলেন। অর্থাৎ ক্ষমতার জন্য জিয়াউর রহমান যখন ক্ষমতার উচ্ছিষ্ট বিলিয়ে দিলেন, তখন সেই ক্ষমতার উচ্ছিষ্ট গ্রহণের জন্য, তারা দল ত্যাগ করে বিএনপিতে যোগ দিয়েছিলেন। আবার অনেকে জাপাতেও যোগ দিয়েছিলেন। অর্থাৎ তারা ক্ষমতার জন্য দল ত্যাগ করেছেন।</p>
      <p>ক্ষমতার জন্য যারা রাজনীতি করে দেশের উন্নয়ন দেখলে তাদের গাত্রদাহ হয়, এমন দাবি করে হাছান মাহমুদ বলেন, যারা ক্ষমতার জন্য রাজনীতি করেন, তারা যখন দীর্ঘদিন ক্ষমতা থেকে দূরে থাকেন, তখন তাদের প্রচন্ড কষ্ট হয়। কারণ তারা ক্ষমতার জন্যই তো রাজনীতি করেন। তারা যখন দেখেন ক্ষমতাসীনরা দেশের উন্নয়ন করছে, মানুষের মধ্যে স্বস্তি এবং শান্তি আছে, প্রতিটি মানুষের জীবনমানের উন্নয়ন হয়েছে, তখন তাদের গাত্রদাহ হয়। কারণ, এটি (উন্নয়ন) হলে তাদের নির্বাচনের মাধ্যমে জয়লাভ করা হয় না। সে কারণে আজকে দেশে যে উন্নয়ন হচ্ছে, তাতে তাদের গাত্রদাহ হচ্ছে।</p>
      <p>বিএনপি পেঁয়াজের মধ্যে আশ্রয় নিয়েছে উল্লেখ করে তথ্যমন্ত্রী বলেন, বিএনপির দলছুট নেতারা কয়েকদিন ধরে নানা কথা বলছেন। মির্জা ফখরুল বলেছেন, পেঁয়াজের মূল্যবৃদ্ধিতে তারা সোমবার সারাদেশে বিক্ষোভ করবেন। আমি তাকে ধন্যবাদ জানাই, শেষ পর্যন্ত তাদের রাজনীতি খালেদা জিয়ার কোমর আর হাঁটু ব্যথা থেকে বের করে এনে পেঁয়াজের মধ্যে আশ্রয় নিয়েছে। তিনি বলেন, পেঁয়াজের এই উচ্চমূল্য থাকবে না। দেশে উৎপাদিত পেঁয়াজও বাজারে এসেছে। সুতরাং শীঘ্রই পেঁয়াজের দাম কমে যাবে। তবে যারা এই পেঁয়াজের মূল্য বাড়িয়েছেন, তাদের বিরুদ্ধে ব্যবস্থা নেবে সরকার।</p>
      <p>আলোচনা সভায় আরও বক্তব্য রাখেন ঢাকা মহানগর দক্ষিণ আওয়ামী লীগের সভাপতি শাহে আলম মুরাদ, আওয়ামী লীগ নেতা এ্যাডভোকেট বলরাম পোদ্দার, ভাসানী ঐক্যজোটের সভাপতি এম এ ভাসানী প্রমুখ।</p>
    </article>
  </body>
</html>