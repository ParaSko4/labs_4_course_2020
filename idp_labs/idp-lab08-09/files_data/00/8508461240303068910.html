<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/ceske-sysle-chrani-umela-inteligencia-od-microsoftu/"/>
    <meta property="og:site_name" content="TECHBOX"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="České sysle chráni umelá inteligencia od Microsoftu"/>
    <meta property="og:description" content="Syseľ sa sleduje pomocou najmodernejších technológií. Okrem dronov a fotopascí prichádza na pomoc umelá inteligencia | TECHBOX.sk"/>
  </head>
  <body>
    <article>
      <h1>České sysle chráni umelá inteligencia od Microsoftu</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Richard Pliešovský</a></address>
      <p>Neziskovka ALKA Wildlife sa zameriava na ochranu a výskum voľne žijúcich živočíchov, posledných päť rokov sa intenzívne venuje aj sysľom obecným.</p>
      <p>Syseľ obecný patrí chránené druhy nielen na Slovensku, ale aj v Čechách. Potrebuje našu ochranu a pomoc. ALKA Wildlife sa snaží o týchto zvieratkách zisťovať čo najviac informácií, ktoré sa potom dajú využiť na ich ochranu. Mapuje ich výskyt, zisťujú sa presné počty, zdravotný stav, ale aj to, čo ich najviac ohrozuje.</p>
      <h3>Ako sa monitorujú sysle?</h3>
      <p>Nuž, s týmito rýchlymi a malými tvormi človek ťažko udrží krok. Našťastie tu máme technológie, ktoré takýto monitoring umožnia.</p>
      <p><i>„Veľká časť našej práce prebieha v teréne. Chodíme krajinou, ktorá je vhodná na ich život, často nám tipy dávajú aj ľudia. Hľadáme ich kolónie a nory. Máme pri sebe GPS prístroj, ktorý zaznamenáva prejdenú trasu a vďaka ktorému si dokážeme zapísať miesta nálezov. Nie je to však najpresnejšie, niekedy tri nory zapíšeme ako jednu alebo na niektorú zabudneme. Náročné je tiež určiť počty sysľov,“</i> vysvetľuje riaditeľka Kateřina Poledníková.</p>
      <figure>
        <img src="https://techbox.dennikn.sk/wp-content/uploads/2019/11/sysel-obecny-2.jpg"/>
        <figcaption>
          <cite>ZDROJ | ALKA Wildlife</cite>
        </figcaption>
      </figure>
      <p>Pracovníci skúšali vysielačky, no tie sú príliš veľké. Preto vymysleli iný spôsob, farebné označovanie. Sysľom dávajú na krk kombináciu farebných štítkov, ktorými ich presne označia (hmotnosť, dĺžka, pohlavie a zdravotný stav).</p>
      <p>Nočnou morou sa však stalo počítanie sysľov. Aj keď vďaka fotopascám získali množstvo materiálu, veľkým problémom bolo jeho spracovanie, ktoré sa robilo ručne. Pre lepšiu predstavu, ALKA Wildlife získala minulý rok zhruba stotisíc fotografií. Tie bolo treba prejsť a označiť na nich jednotlivé sysle a ich nory. Hotové sčítanie syslieho ľudi. Úmorná, jednotvárna drina – navyše náročná na sústredenie a presnosť. Vtedy im ako na zavolanie prišiel na pomoc Microsoft s technológiou Azure.</p>
      <related>
        <a href="https://techbox.dennikn.sk/na-zachranu-ohrozenych-zvierat-prisiel-na-pomoc-deepmind-s-ai/"/>
      </related>
      <p>
        <i>„Náš človek pri tom presedel niekoľko týždňov a išla mu z toho skutočne hlava prasknúť. Preto sme premýšľali, či by sa tá námaha nedala preniesť na technológie. A osud nám prihral riešenie. Dostali sme sa na seminár organizovaný Microsoftom, na ktorom sme sa oboznámili s cloudovou technológiou Azure a prvkami umelej inteligencie.</i>
      </p>
      <p><i>Zistili sme, že by to mohlo vyhovovať našim potrebám. S pomocou českých odborníkov Microsoftu aj ich kolegov z USA sme spísali žiadosť o grant z programu Umelá inteligencia pre životné prostredie a ten sme hneď v prvom termíne získali. Je to čerstvá novinka, o úspechu a získaní tohtoročného projektu sme sa dozvedeli len začiatkom augusta,“</i> hovorí K. Poledníková.</p>
      <p>Celý systém sa zatiaľ len vyvíja. Základný balík so 100 000 spracovanými obrázkami bude slúžiť ako študijná technológia, z ktorej sa bude AI následne učiť rozpoznávať jednotlivé sysle a ich nory.</p>
      <p>Dáta, ktoré sa zozbierajú tento rok, sa už budú spracovávať získaným algoritmom. Pomocou dronov sa budú získavať snímky syslích nor a očakáva sa, že algoritmus sa naučí rozpoznávať aj ich malé vchody do obydlí. Výsledky sa využijú samozrejme nielen v Čechách, ale i v ostatných krajinách, kde sú sysle v ohrození.</p>
      <footer>
        <b>Zdroj: </b>
        <a href="https://news.microsoft.com/cs-cz/features/na-sysly-s-drony-fotopastmi-a-umelou-inteligenci/?fbclid=IwAR0yyuU-rK4i1LSIGnwc08x20ZIulhsyBkLCMATG0f09uDD_FiKPoJm72Og">Microsoft</a>
      </footer>
    </article>
  </body>
</html>