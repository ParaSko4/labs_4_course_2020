<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/17229b"/>
    <meta property="og:site_name" content="News7 Tamil"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="நடிகர் ரஜினிகாந்த்தின் கருத்து நிதர்சனமானது : பொன்.ராதாகிருஷ்ணன்"/>
    <meta property="og:description" content="நடிகர் ரஜினிகாந்த்தின் கருத்து நிதர்சனமானது : பொன்.ராதாகிருஷ்ணன்"/>
  </head>
  <body>
    <article>
      <h1>நடிகர் ரஜினிகாந்த்தின் கருத்து நிதர்சனமானது : பொன்.ராதாகிருஷ்ணன்</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">wasim</a></address>
      <p>
        <b>தமிழக அரசியலில் வெற்றிடம் இருக்கிறது என  நிதர்சனத்தை தான் நடிகர் ரஜினிகாந்த் கூறியுள்ளதாக முன்னாள் மத்திய அமைச்சர் பொன்.ராதாகிருஷ்ணன் தெரிவித்தார். </b>
      </p>
      <p>சுதந்திர போராட்ட வீரர் வ.உ.சியின் நினைவு தினத்தையொட்டி, திருநெல்வேலியில் உள்ள, அவரது சிலைக்கு பொன்.ராதாகிருஷ்ணன் மாலை அணிவித்து அஞ்சலி செலுத்தினார். பின்னர் செய்தியாளர்களை சந்தித்த அவர்,  உள்ளாட்சி தேர்தலில் அதிக இடங்களை கைப்பற்றக் கூடிய பணிகளை பாஜக மேற்கொண்டு வருவதாகவும், அனைத்து நிலைகளிலும் உள்ளாட்சி அமைப்புகளில் போட்டியிட விருப்ப மனு பெறப்பட்டு வருவதாகவும் அவர் தெரிவித்தார். </p>
      <p>தமிழகத்தில் அரசியல் தலைவர்கள் உள்ளார்களே தவிர சர்வ வல்லமை பெற்றவர்கள் இல்லை எனவும்  குறிப்பிட்டார். தமிழகத்தில் பாஜக அமைத்திருக்கும் கூட்டணி நாடாளுமன்ற தேர்தலுக்காக மட்டுமே எனவும் அவர் தெரிவித்தார்.</p>
      <p>இதேபோல், வ.உ.சியின் நினைவு நாளையொட்டி கோவை மத்திய சிறையில் அவர் இழுத்த செக்கிற்கு வானதி சீனிவாசன் மலர் தூவி அஞ்சலி செலுத்தினார். பின்னர் பேசிய அவர், தமிழகத்தில் வெற்றிடம் இருப்பதாக  பாஜக உணர்வதாகவும், அது குறித்து ரஜினி கூறி இருப்பது உண்மை தான் எனவும் தெரிவித்தார்.</p>
    </article>
  </body>
</html>