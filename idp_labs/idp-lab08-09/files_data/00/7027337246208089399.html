<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698811/%D8%B3%D9%BE%D8%A7%D9%87-%D8%AF%D8%B3%D8%AA%DA%AF%DB%8C%D8%B1%DB%8C-2-%D9%84%DB%8C%D8%AF%D8%B1-%D9%85%D8%B9%D8%A7%D9%86%D8%AF-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B4%DB%8C%D8%B1%D8%A7%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="سپاه: دستگیری 2 لیدر معاند در اعتراضات شیراز"/>
    <meta property="og:description" content="سربازان گمنام امام زمان(عج) در سازمان اطلاعات سپاه فجر استان فارس ۲ نفر از فریب‌خوردگان و لیدرهای وابسته به گروه های معاند نظام جمهوری اسلامی ایران را در اعتراض های روز شنبه شیراز نسبت به افزایش قیمت بنزین، دستگیر کردند."/>
  </head>
  <body>
    <article>
      <h1>سپاه: دستگیری 2 لیدر معاند در اعتراضات شیراز</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038031_882.jpg"/>
      </figure>
      <p>سربازان گمنام امام زمان(عج) در سازمان اطلاعات سپاه فجر استان فارس ۲ نفر از فریب‌خوردگان و لیدرهای وابسته به گروه های معاند نظام جمهوری اسلامی ایران را در اعتراض های روز شنبه شیراز نسبت به افزایش قیمت بنزین، دستگیر کردند.</p>
      <p>به گزارش ایرنا سازمان اطلاعات سپاه فجر فارس اعلام کرد: این ۲ نفر با وعده های اقامت و پرداخت پول، ماموریت پیدا کرده بودند تا ضمن تحریک مردم برای حمله به اماکن کلیدی و تخریب اموال عمومی، فیلم این رویداد را تهیه و برای سرکردگان خود در خارج از کشور ارسال کنند.</p>
      <p>آتش زدن کلانتری، خودروهای پلیس، تخریب ساختمان دولتی و جایگاه های سوخت بخشی از ماموریت های این ۲ نفر بوده است.</p>
      <p>اعتراض ها به اصلاح قیمت بنزین که براساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذاشته شد، در شهرهای مختلف اشکال متفاوت داشت.</p>
      <p>در برخی شهرها این اعتراض ها تنها در حد تجمع بود و در برخی شهرها با ایجاد ترافیک همراه شد.</p>
      <p>علی ربیعی سخنگوی دولت، محمود واعظی رئیس دفتر رئیس جمهوری و محمدباقر نوبخت رئیس سازمان برنامه و بودجه از شامگاه جمعه تاکنون در اظهارنظرهایی جداگانه تاکید کرده اند که موضوع تغییر بهای بنزین مصوبه شورای عالی اقتصادی سران قوا و تصمیم همه اجزای نظام است.</p>
      <p>همچنین دولت با توجه به دغدغه هایی که درباره معیشت مردم وجود دارد موظف است تا تمام پولی که از این مسیر به دست می آید در قالب یارانه ای جداگانه به حدود ۶۰ میلیون نفر از مردم ایران پرداخت کند و مهمترین مساله دولت در این اصلاح قیمت ، اصلاح نظام پرداخت یارانه به نفع همه مردم بوده است.</p>
      <p>دولت تاکید کرده است که به سرعت سازو کار پرداخت یارانه اصلاح قیمت بنزین اعلام می شود و ۶۰ میلیون ایرانی از آن بهره مند خواهند شد.</p>
    </article>
  </body>
</html>