<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698931/%D8%B3%D8%AE%D9%86%DA%AF%D9%88%DB%8C-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%AE%D8%B7%D8%A7%D8%A8-%D8%A8%D9%87-%D9%BE%D9%85%D9%BE%D8%A6%D9%88-%D8%AA%D9%86%D9%87%D8%A7-%DA%86%DB%8C%D8%B2%DB%8C-%DA%A9%D9%87-%D8%A8%D9%87-%D8%B4%D9%85%D8%A7-%D9%86%D9%85%DB%8C%E2%80%8C%DA%86%D8%B3%D8%A8%D8%AF-%D8%A7%D8%B9%D9%84%D8%A7%D9%85-%D8%AD%D9%85%D8%A7%DB%8C%D8%AA-%D8%A7%D8%B2-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="سخنگوی وزارت خارجه خطاب به پمپئو: تنها چیزی که به شما نمی‌چسبد، اعلام حمایت از ملت ایران است"/>
    <meta property="og:description" content="سخنگوی وزارت امورخارجه با تاکید بر اینکه دولتمردان‌ آمریکا در جایگاهی نیستند که برای مردم ایران دلسوزی کنند، گفت: ملت ایران ناملایمات بسیاری را پشت سرگذاشته است و از این مرحله نیز عبور کرده و مسائل داخلی خودش را حل و فصل خواهد کرد."/>
  </head>
  <body>
    <article>
      <h1>سخنگوی وزارت خارجه خطاب به پمپئو: تنها چیزی که به شما نمی‌چسبد، اعلام حمایت از ملت ایران است</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>سخنگوی وزارت امورخارجه با تاکید بر اینکه دولتمردان‌ آمریکا در جایگاهی نیستند که برای مردم ایران دلسوزی کنند، گفت: ملت ایران ناملایمات بسیاری را پشت سرگذاشته است و از این مرحله نیز عبور کرده و مسائل داخلی خودش را حل و فصل خواهد کرد.</p>
      <p>به گزارش صداوسیما، «سید عباس موسوی» سخنگوی وزارت خارجه ضمن تقبیح و محکومیت اظهارات مداخله جویانه اخیر وزیر خارجه آمریکا گفت: تنها چیزی که به آقای پمپئو نمی‌چسبد، اعلام حمایت از ملت ایران است.</p>
      <p>وی با اشاره به نیات شوم و بدخواهانه دولت ایالات متحده آمریکا به ویژه وزیر امور خارجه این رژیم نسبت به ملت ایران، اظهار داشت: اظهار همدردی با مردمی انجام می‌شود که تحت فشار تروریسم اقتصادی آمریکا قرار دارند و پیش از این نیز از زبان وزیر امور خارجه آمریکا به صراحت بیان شد که باید به مردم ایران گرسنگی داد تا تسلیم شوند.</p>
      <p>سخنگوی وزارت امورخارجه ادامه داد: ملت ایران، ملت بالغ و رشیدی است و از موانع مختلف عبور کرده و ناملایمات بسیاری را پشت سرگذاشته است و این ملت از این مرحله نیز عبور خواهد کرد و مسایل داخلی خودش را حل و فصل خواهد کرد.</p>
      <p>موسوی اظهارات اخیر وزیر امور خارجه آمریکا را مداخله در امور داخلی ایران دانست و تصریح کرد: جمهوری اسلامی ایران، دولت آمریکا را در جایگاهی نمی‌بیند که برای ملت و مردم ایران دلسوزی کنند، آنها اگر خیلی نگران هستند، نگران ده‌ها میلیون گرسنه‌ای باشند که در جای جای ایالات متحده، بی‌خانمان و در فقر مطلق زندگی می‌کنند.</p>
      <p>وی همچنین سفر فرمانده ارتش پاکستان به تهران را بی‌نظیر دانست و خاطرنشان کرد: مسایل دوجانبه و امنیت مرزها محور گفت‌وگوهای فرمانده ارتش پاکستان در تهران است. قمر جاوید باجوا، فرمانده ارتش پاکستان در صدر هیاتی بلند پایه نظامی امنیتی امروز (دوشنبه) وارد ایران شد و قرار است وی با برخی از مقامات جمهوری اسلامی ایران دیدار و رایزنی کند.</p>
      <p>وی افزود: فرمانده ارتش پاکستان فردا (سه‌شنبه) با وزیر امور خارجه دیدار و گفت‌وگو خواهد کرد.</p>
      <p>سخنگوی وزارت امور خارجه درباره موضوعات رایزنی فرمانده ارتش پاکستان در ایران ابراز داشت: طیف وسیعی از مسایل دو جانبه و مسایل امنیتی دو کشور به ویژه در بخش مرزی و همکاری‌های منطقه‌ای در این دیدارها مورد بحث و تبادل نظر قرار خواهد گرفت.</p>
    </article>
  </body>
</html>