<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3376876/zeki-ceyhan/sadece-basit-espri-mi"/>
    <meta property="og:site_name" content="Milli Gazete"/>
    <meta property="article:published_time" content="2019-11-18T00:30:00+00:00"/>
    <meta property="og:title" content="Sadece basit espri mi?"/>
    <meta property="og:description" content="ABD Başkanı Trump’ın açıklamaları tarafımızdan densiz ve dengesiz açıklamalar olarak değerlendirilirken muhatapları bu açıklamaları “samimi açıklamalar” olarak algılayabiliyorlar."/>
  </head>
  <body>
    <article>
      <h1>Sadece basit espri mi?</h1>
      <address><time datetime="2019-11-18T00:30:00+00:00">18 Nov 2019, 00:30</time> by <a rel="author" href="https://www.milligazete.com.tr/yazar/zeki-ceyhan" target="_blank">Zeki Ceyhan</a></address>
      <p>ABD Başkanı Trump’ın açıklamaları tarafımızdan densiz ve dengesiz açıklamalar olarak değerlendirilirken muhatapları bu açıklamaları “samimi açıklamalar” olarak algılayabiliyorlar.</p>
      <p>Dahası tarafımızdan hakaret ve aşağılama olarak algılanan kimi açıklamaları ise muhataplarınca “basit espri” olarak görülebiliyor!</p>
      <p>Doğrusunu söylemek gerekirse biz bu “gönüllü sineye çekişi” kabullenmekte zorlanıyoruz.</p>
      <p>Siz kalkıp Türkiye’den gelmiş bir gazeteci olarak ABD Başkanı Trump’a soru soracaksınız ve o da kalkıp bu sorunuz üzerinden sizin gazeteciliğinizi sorgulayacak!</p>
      <p>Bu hakaret ya da aşağılama değilse nedir?</p>
      <p>“Basit bir espri” deyip geçmek bu kadar kolay mıdır?</p>
      <p>Şu ifadeler de kendisine “Haber yaptığınıza emin misiniz” diye sorulan gazeteciye ait:</p>
      <p>“Çarpıtmak artık bazılarının kariyeri olmuş. Biz orada hiç soru sormasak uçaktaki gazeteciler gidiyorlar, hiç soru sormadan dönüyorlar denilecek. Trump’ı memnun eden bir şey sorsak Trump’a yakın görünmek için diyecekler. Trump’ı sıkıştıran bir soru sorduk. Onda da yine çarpıtacak bir şey buldular. Söylenen basit bir espriydi. Çok üzerinde durmak istemiyorum o yüzden.”</p>
      <p>İyi de arkadaş ABD Başkanı’nın yeni bir densiz ve dengesiz lafı karşısında bu savunma refleksi neyin nesi? Bu densiz ve dengesiz lafları “basit bir espri” diye hafifletme gayretkeşliği niye?</p>
      <p>Kim çarpıtıyor?</p>
      <p>Ne çarpıtılıyor?</p>
      <p>Kendilerinin “basit bir espri” olarak nitelendirmeye çalıştıkları o densizlikleri başkalarının “hakaret ve aşağılama” diye algılamaya hakları yok mu?</p>
      <p>Mesela böyle konuşmak yerine “Trump’a bir soru sordum, adam gibi cevap verme yerine yine bir şeyler saçmaladı” demek çok mu zordu?</p>
      <p>Bu gayretkeşliği anlamakta gerçekten zorluk çekiyoruz.</p>
      <p>İddia sahibi lafı “ABD Başkanı ile birbirimize espri yapacak kadar yakınız demeye mi getiriyor” diye düşünmekten kendimizi alamadık.</p>
      <p>Kanaatimiz odur ki, ABD Başkanı Trump hak ettiği cevabı bir türlü almadığı için densiz ve dengesiz açıklamalarını sürdürüp duruyor.</p>
      <p>Hele bir de densiz ve dengesiz açıklamalarının “basit bir espri” olarak tanımlandığını duyacak olursa onun böyle abuk sabuk konuşmasına kim mani olabilir?</p>
      <p>Olayın soruyu soran gazeteci tarafından niye çarpıtma olarak algılandığını gerçekten anlayabilmiş değiliz.</p>
      <p>Çünkü olayda ayıplanmakta olan soru soran gazeteci değil soruya bu cevabı veren densiz ve dengesiz ABD Başkanı!</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3374524/zeki-ceyhan/yaranmaya-calistigimiz-bati"/>
        <a href="https://www.milligazete.com.tr/makale/3373098/zeki-ceyhan/metal-mi-mental-mi"/>
        <a href="https://www.milligazete.com.tr/makale/3370971/zeki-ceyhan/sancili-bir-donem"/>
        <a href="https://www.milligazete.com.tr/makale/3306084/zeki-ceyhan/istenmeyen-adam"/>
        <a href="https://www.milligazete.com.tr/makale/3303664/zeki-ceyhan/bu-nasil-oyun-bozma"/>
        <a href="https://www.milligazete.com.tr/yazar/zeki-ceyhan"/>
      </related>
    </article>
  </body>
</html>