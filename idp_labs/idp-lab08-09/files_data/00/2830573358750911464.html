<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/euro-2020/2019/11/18-63522177/svizzera_e_danimarca_all_europeo_valanga_spagna_sulla_romania/"/>
    <meta property="og:site_name" content="Tuttosport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Svizzera e Danimarca all'Europeo, valanga Spagna sulla Romania"/>
    <meta property="og:description" content="Gli elvetici di Petkovic superano nettamente Gibilterra e chiudono in testa il Gruppo D, i danesi strappano il pass pareggiando 1-1 in Irlanda: ko il parmense Cornelius, infortunio muscolare. Fabian Ruiz in gol nel 5-0 iberico"/>
  </head>
  <body>
    <article>
      <h1>Svizzera e Danimarca all'Europeo, valanga Spagna sulla Romania</h1>
      <h2>Gli elvetici di Petkovic superano nettamente Gibilterra e chiudono in testa il Gruppo D, i danesi strappano il pass pareggiando 1-1 in Irlanda: ko il parmense Cornelius, infortunio muscolare. Fabian Ruiz in gol nel 5-0 iberico</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p><b>TORINO - </b>Altre due nazionali strappano un posto a <b>Euro 2020</b>. Si tratta della <b>Danimarca</b> e della <b>Svizzera</b>, che grazie ai risultati ottenuti rispettivamente contro<b> Irlanda</b> (1-1) e <b>Gibilterra</b> (1-6) ottengono il pass per la rassegna continentale, chiudendo ai primi due posti del Girone D, l'unico ad avere ancora vacanti le posizioni valide per la qualificazione tra le sfide del lunedì sera. Nel girone dell'<a href="https://www.tuttosport.com/news/calcio/euro-2020/2019/11/18-63519248/italia-armenia_9-1_show_assoluto_degli_azzurri_doppiette_per_immobile_e_zaniolo/"><b>Italia</b></a>, la <b>Grecia</b> batte la <b>Finlandia</b> già qualificata e la <b>Bosnia</b> si sbarazza agevolmente del Liechtenstein.</p>
      <h3>Girone D, Irlanda-Danimarca 1-1</h3>
      <p>Suspance fino all'ultimo istante nella sfida più importante del giorno: la <b>Danimarca</b> perde <b>Cornelius</b> per infortunio nel primo tempo (fuori al 33' per un fastidio all'adduttore) ma riesce comunque a passare in vantaggio nella ripresa con <b>Braithwaite</b>. Doherty trova il pareggio a 5' dalla fine e lo sprint irlandese non basta per agguantare la rete che avrebbe significato qualificazione per i verdi.</p>
      <p>
        <a href="https://www.tuttosport.com/live/matchcentre/incontro.html?competition=235&amp;match=1034739">Irlanda-Danimarca: le statistiche del match</a>
      </p>
      <h3>Gibilterra-Svizzera 1-6</h3>
      <p>Il primo posto nel girone è quindi della <b>Svizzera</b> di Vladimir <b>Petkovic</b>, che supera nettamente Gibilterra con la doppietta di <b>Itten</b>, Vargas, Fassnacht, Benito e Xhaka. Di Styche la rete della bandiera dei padroni di casa.</p>
      <p><a href="https://www.tuttosport.com/live/matchcentre/incontro.html?competition=235&amp;match=1034740">Gibilterra Svizzera: le statistiche del match</a> </p>
      <h3>Girone F, Spagna-Romania 5-0</h3>
      <p><b>Sergio Ramos</b> e compagni si sbarazzano della <b>Romania</b> in soli 45 minuti, difendendo così il primo posto dal successo svedese. Il centrocampista del Napoli <b>Fabian Ruiz</b> apre le marcature, poi la doppietta di Gerard Moreno e l'autorete di Rus chiudono i conti. Oyarzabal a segno nel recupero per il 5-0 finale. Al termine del match, <b>Robert Moreno</b> ha comunicato ai suoi giocatori, visibilmente emozionato, che non sarà lui a guidarli nel prossimo europeo ma che tornerà <b>Luis Enrique</b> alla guida delle Furie Rosse. </p>
      <h3>Svezia-Far Oer 3-0</h3>
      <p>Tanta <b>Italia</b> in campo nel successo della Svezia sulle Far Oer, con il ducale <b>Gagliolo</b> titolare e rimasto sul terreno di gioco per tutto il corso del match a differenza di <b>Kulusevski</b>, entrato nella ripresa per <b>Sema</b> (Udinese). Cìè anche la firma di un altro "italiano", <b>Svanberg</b>, nell'elenco del marcatori, aperto da Andersson e chiuso da Guidetti.</p>
      <h3>Malta-Norvegia 1-2</h3>
      <p>Successo di misura per la <b>Norvegia</b> in casa di Malta. King porta avanti i suoi, risponde <b>Fenech</b> al 40', per gli scandinavi è <b>Sorloth</b> a realizzare il gol-vittoria. Norvegesi terzi nel girone davanti alla Romania ma già certi di andare agli spareggi grazie al risultato ottenuto nel Gruppo C3 di <b>Nations League.</b></p>
      <h3>Girone J, Grecia-Finlandia 2-1</h3>
      <p>La <b>Finlandia</b>, con la qualificazione già in tasca alle spalle dell'Italia, si concede un passo falso indolore in <b>Grecia</b>, subendo la rimonta ellenica con Mantalos e Ganalopoulos dopo il vantaggio del solito Pukki.</p>
      <h3>Liechtenstein-Bosnia 0-3</h3>
      <p>Non servono i titolari alla <b>Bosnia</b> per sbarazzarsi del Liechtenstein. Edin <b>Dzeko</b> (solo 20' in campo) e compagni, consapevoli di essere comunque qualificati agli spareggi per aver vinto il Gruppo B3 di Nations League, si impongono nella ripresa grazie ai gol di Civic e Hodzic (doppietta).</p>
      <related>
        <a href="https://www.tuttosport.com/news/calcio/euro-2020/2019/11/18-63519248/italia-armenia_9-1_show_assoluto_degli_azzurri_doppiette_per_immobile_e_zaniolo/"/>
        <a href="https://www.tuttosport.com/news/calcio/euro-2020/2019/11/18-63507378/cadena_cope_luis_enrique_ct_della_spagna_a_euro_2020_/"/>
        <a href="https://www.tuttosport.com/archivio/calcio/euro-2020"/>
        <a href="https://www.tuttosport.com/news/calcio/euro-2020/2019/11/18-63519248/italia-armenia_9-1_show_assoluto_degli_azzurri_doppiette_per_immobile_e_zaniolo/?related_news"/>
        <a href="https://www.tuttosport.com/news/calcio/euro-2020/2019/11/18-63507378/cadena_cope_luis_enrique_ct_della_spagna_a_euro_2020_/?related_news"/>
        <a href="https://www.tuttosport.com/news/calcio/italia/2019/11/17-63474345/italia_bonucci_manca_un_gradino_per_tornare_tra_le_grandi_/?related_news"/>
        <a href="https://www.tuttosport.com/news/calcio/euro-2020/2019/11/17-63471997/ronaldo_gol_e_il_portogallo_si_qualifica_per_euro_2020_2-0_al_lussemburgo/?related_news"/>
      </related>
    </article>
  </body>
</html>