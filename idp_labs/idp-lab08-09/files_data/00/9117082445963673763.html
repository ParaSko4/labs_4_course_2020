<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/savona-il-museo-della-ceramica-ospiter-le-fotografie-di-hans-engels-213380.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Savona, il Museo della Ceramica ospiterà le fotografie di Hans Engels"/>
    <meta property="og:description" content="SAVONA - In occasione del centenario della fondazione della Bauhaus, scuola di arte, architettura e design attiva dal 1919 al 1933 in Germania, giovedì 21 novembre alle 17, nel Museo della Ceramica di Savona, verrà inaugurata l’esposizione di fotografie di Hans Engels. Presentata nei mesi scorsi in alcune città europee, l’installazione resterà esposta fino a domenica 12 gennaio."/>
  </head>
  <body>
    <article>
      <h6 class="kicker">Un'iniziativa realizzata in occasione del centenario della Bauhaus</h6>
      <h1>Savona, il Museo della Ceramica ospiterà le fotografie di Hans Engels</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <figure>
        <img src="https://www.primocanale.it/immagininews/thumbs/213380-420x236.jpg"/>
      </figure>
      <p><b>SAVONA - </b>I<b>n occasione del centenario della fondazione della Bauhaus</b>, scuola di arte, architettura e design attiva dal 1919 al 1933 in Germania, giovedì 21 novembre alle 17, nel Museo della Ceramica di Savona, verrà inaugurata l’esposizione di fotografie di <b>Hans Engels</b>. Presentata nei mesi scorsi in alcune città europee, l’installazione resterà esposta fino a domenica 12 gennaio.</p>
      <p><b>Attraverso 54 fotografie scattate in sei diversi paesi europei</b>, Engels propone al pubblico un ritratto inedito degli edifici progettati e costruiti da docenti e studenti della scuola del Bauhaus, mostrandone le attuali condizioni. “La finalità di questa esposizione è documentare in uguale misura sia gli aspetti conosciuti del Bauhaus sia quelli dimenticati, mostrando le opere ristrutturate e quelle andate in rovina in modo da fornire al pubblico un panorama il più completo possibile di questo movimento architettonico” spiegava Engels a proposito del suo lavoro.</p>
      <p><b>“Non solo celebrazione della 'bella architettura' </b>quindi, ma anche riflessioni sulla necessità del 'restauro del moderno’” hanno ricordato gli architetti Simone Bruzzone e Alberto Moras, che hanno coordinato la realizzazione dell'esposizione per la Commissione Cultura dell’Ordine degli Architetti.</p>
      <p><b>“Artisti e architetti famosi hanno popolato il movimento </b>e la scuola di architettura, arte e design nata a Weimar nel 1919 e che ha influenzato tutto il mondo. Per celebrarne il centenario, questa esposizione ha fatto il giro d’Europa e ha appena concluso la tappa di Verona. Ringraziamo tutte le istituzioni che hanno reso possibile far conoscere ai savonesi questo movimento che ha posto le basi dell’architettura moderna per minimalismo e linearità e che ha lanciato nuovi metodi e materiali da costruzione” ha aggiunto il presidente dell’Ordine Architetti <b>Giacomo Airaldi</b>.</p>
      <p><b>L'iniziativa è realizzata con il patrocinio del Comune di Savona</b>, del Consolato Generale della Repubblica Federale di Germania a Milano e il Consiglio Nazionale degli Architetti. La partecipazione all’inaugurazione garantirà il riconoscimento di 1 credito formativo professionale auto certificato a tutti gli architetti iscritti all’Ordine della provincia di Savona i quali, per tutta la durata dell'esposizione, potranno visitare gratuitamente il Museo della Ceramica.</p>
      <related>
        <a href="https://www.primocanale.it/notizie/turismo-religioso-in-liguria-ecco-l-albergo-monastero-tra-cultura-e-spiritualit--209592.html"/>
        <a href="https://www.primocanale.it/notizie/-musica-in-porto-approda-a-vado-ligure-cavo-unione-tra-cultura-e-mondo-dello-shipping--212515.html"/>
        <a href="https://www.primocanale.it/notizie/orientamenti-boom-di-partecipazione-gran-finale-con-la-notte-dei-talenti--213257.html"/>
        <a href="https://www.primocanale.it/video/liguria-ancheu-con-i-giovanissimi-tra-orti-e-ceramica-6--103345.html"/>
        <a href="https://www.primocanale.it/video/live-on-the-road-a-cogoleto-il-presepe-di-ceramica-e-la-diatriba-su-colombo-105982.html"/>
        <a href="https://www.primocanale.it/video/a-gattorna-alla-scoperta-del-museo-del-videogioco-111251.html"/>
        <a href="https://www.primocanale.it/video/d-angelo-fondazione-genoa-museo-rossoblu-rappresenta-identita-genoana--111675.html"/>
      </related>
    </article>
  </body>
</html>