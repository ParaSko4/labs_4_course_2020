<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/temy/12-robotickych-pomocnikov-nie-len-pre-krajsie-polovicky/"/>
    <meta property="og:site_name" content="TECHBOX"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="12 robotických pomocníkov nie len pre krajšie polovičky"/>
    <meta property="og:description" content="V pokračovaní vianočného seriálu s tipmi a radami na čo si dávať pred a pri nákupe pozor sa pozrieme na čoraz viac rastúci trend robotických pomocníkov."/>
  </head>
  <body>
    <article>
      <h1>12 robotických pomocníkov nie len pre krajšie polovičky</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Števo Porubský</a></address>
      <p>
        <b>V pokračovaní <a href="https://techbox.dennikn.sk/znacka/cps/">vianočného seriálu</a> s tipmi a radami na čo si dávať pred a pri nákupe pozor, sa pozrieme na čoraz viac rastúci trend robotických pomocníkov. Tí vedia skutočne pomôcť, no občas aj poriadne zavariť. Nehovoríme pritom iba o robotických vysávačoch, ale aj robotických mopoch, umývačoch okien, vysávače pre bazény či robotických kosačkách.</b>
      </p>
      <p>Ak nehľadáte žiadneho robotického pomocníka, ale chcete nový televízor, fotoaparát, smartfón či iné produkty, nemali by ste prehliadnuť našu špeciálnu rubriku <a href="https://techbox.dennikn.sk/znacka/cps/">VIANOCE</a>, kde do Vianoc pribudne ešte množstvo tipov.</p>
      <h4>Čo je dobré vedieť?</h4>
      <p>Opäť si pomôžeme s radami z minulosti, ktoré však doplníme o aktuálne novinky… Robotický pomocník je zväčša pomerne malé zariadenie, ktoré pomáha svojim majiteľom so starostlivosťou o domácnosť. Či už ide o robotický vysávač, mop, vysávač bazéna, umývač okien či robotickú kosačku, vždy platí jedno pravidlo – iba pravidelnou prácou robota je z neho očakávaný úžitok.</p>
      <p>Ak totiž robotický vysávač či robotickú kosačku pustíte prvýkrát, výsledok bude pomerne zlý. Pomerne zlý ale iba preto, že poznáte výsledok z vašej manuálnej činnosti. Keď ale necháte napríklad robotickú kosačku kosiť ako má, po pár týždňoch uvidíte želaný výsledok.</p>
      <p>Roboty v súčasnosti sú totiž v porovnaní s našimi sci-fi predstavami pomerne hlúpe. Dokážu síce mnoho vecí a automaticky sa vedia pohybovať v priestore, no žiadny z nich ešte nedokáže nahradiť človeka.</p>
      <p>Ak teda očakávate, že robot za vás spraví všetko, čo robíte bežným vysávačom či mopom, ste na omyle. Robot však vďaka pravidelnému vysávaniu či umývaniu dokáže udržiavať podlahu z veľmi veľkej miery čistú. A navyše, robí to vtedy, keď nie ste doma.</p>
      <p>Pravidelnosťou vie tiež robot naprávať aj svoje chyby, pretože ani technika nie je dokonalá a môže vynechať niektoré miesta. Ak však na druhý deň (či obdeň) opäť spúšťa svoj vysávací či mopovací cyklus, je veľká pravdepodobnosť, že aj zabudnuté miesto bude vyčistené.</p>
      <figure>
        <img src="https://techbox.dennikn.sk/wp-content/uploads/2017/09/Electrolux-Purei9-31.jpg"/>
        <figcaption>
          <cite>ZDROJ | Electrolux</cite>
        </figcaption>
      </figure>
      <p>Pred kúpou robota je veľmi dôležité poznať svoju domácnosť a limity, a to nielen domácnosti, ale aj robota. Napríklad ak máte viacero kusov nábytku na nízkych nožičkách, je dobré kúpiť takého robota, ktorý sa pod nábytok zmestí. Bolo by totiž zbytočné, aby robot vysával či mopoval podlahu v celom byte a pod nábytkom nie. Práve pod ním sa totiž zhromažďuje a udržuje najviac prachu.</p>
      <p>V prípade, že už domácnosť máte zariadenú, sami si musíte vyhodnotiť či robot dokáže povysávať alebo zotrieť podlahu kde potrebujete. Ak máte mnoho kusov nábytku na veľmi nízkych nožičkách (sedačka, komoda, posteľ, konferenčný stolík, atď.), je dobré zvážiť, či sa vám robot oplatí. Dôvod je jednoduchý – aby ste si udržali čistotu podlahy, aj tak budete musieť raz za týždeň-dva vytiahnuť veľký vysávač a domácnosť poriadne povysávať aj popod nábytok.</p>
      <p>Ak svoju domácnosť ešte len zariaďujete, myslite na tento fakt a nábytok dajte na aspoň 10-centimetrové nožičky. Väčšina robotov súčasnosti má výšku menšiu ako 10 cm. Robot, váš nábytok, ale i váš chrbát (keď sa pod nábytok nebudete musieť každý týždeň zohýbať) sa vám poďakujú.</p>
      <figure>
        <img src="https://techbox.dennikn.sk/wp-content/uploads/2016/02/iRobot-Roomba-980-12.jpg"/>
        <figcaption>
          <cite>ZDROJ | iRobot</cite>
        </figcaption>
      </figure>
      <p>Ďalšou otázkou pred kúpou je bezpečnostný systém. Ak ho máte a je tak citlivý, že zachytí aj myš, robotický vysávač budete môcť používať len ak ste doma. To ale nie je žiadna sláva, pretože aj takýto malý vysávač vie byť hlučný ako bežný domáci vysávač. To sme si overili <a href="https://techbox.dennikn.sk/temy/5-robotickych-vysavacov-za-800-e-v-nekompromisnom-suboji-na-zivot-na-smrt/">v praktickom mega teste</a>.</p>
      <p>Medzi dôležité otázky pred kúpou patrí aj komplikovanosť a veľkosť plochy, ktorú chcete, aby mal robot pod palcom. Ak máte v domácnosti odčlenené časti schodíkmi, vysokými prahmi či inými prekážkami, cez ktoré robot neprejde, musíte počítať s tým, že robot povysáva, alebo zotrie iba tie časti, kde sa vie dostať. To isté platí aj pre robotický mop, bazénový vysávač či robotickú kosačku.</p>
      <p>V prípade vysávača je dobré nájsť preň priestor ešte pred kúpou. Ideálny je pod nábytkom, kde ho nie je vidieť. Ale pozor, robotický výsávač, resp. jeho nabíjacia stanica potrebuje viac miesta „nad hlavou“ aby stanica vedela vysielať signál. V prípade, že ho ale chcete mať na očiach, môžete si ho dať pokojne kdekoľvek. Teda takmer. Vysávač potrebuje mať neustály prísun elektrickej energie. Tú potrebuje pre dobíjanie.</p>
      <p>Dobíjanie zvládajú prakticky všetky lepšie vysávače automaticky, keď ich batéria klesne pod určité percento. Následne po dobití mnohé vysávače vedia pokračovať tam, kde prestali a vďaka tomu povysávajú podstatne väčšiu plochu ako tie, ktoré funkciu dovysávania priestoru nemajú.</p>
      <related>
        <a href="https://techbox.dennikn.sk/recenzie/electrolux-purei9-maly-telom-velky-srdcom/"/>
      </related>
      <p>Ak takúto funkciu vysávač nemá, nemusí to byť hneď zlý vysávač. Len je určený na menší priestor. Bolo by aj zbytočné kupovať 1 000-eurový vysávač do 2-izbového bytu s rozlohou 40 m², keď ho pokojne povysáva menej vybavený stroj s cenou o 2/3 nižšou.</p>
      <p>Preto si aspoň orientačne (ak to neviete presne) odmerajte rozlohu podlahovej plochy, ktorú chcete vysávať a overte si nielen z popisu výrobcu, ale ideálne aj z recenzií, či vyhliadnutý model dokáže povysávať vašu plochu poriadne.</p>
      <p>Ak máte v domácnosti viacero kobercov, je tiež dobré hľadať robota, ktorý dokáže automaticky zvyšovať výkon na kobercoch, alebo ho má dostatočne vysoký od výroby. Vďaka tomu z nich totiž vysaje viac neporiadku, ako tie, ktoré majú nízky konštantný výkon na akomkoľvek povrchu.</p>
      <p>Sací výkon robotického vysávača sa prevažne nedozviete. Nie sú to tak vysoké hodnoty, ako v prípade klasických vysávačov a tak sa ich výrobcovia rozhodli neuvádzať. Veď kúpili by ste si vysávač, ktorý má výkon 10 W? Smiešna hodnota a pritom na takýto typ vysávača postačujúca.</p>
      <figure>
        <img src="https://techbox.dennikn.sk/wp-content/uploads/2017/09/Electrolux-Purei9-30.jpg"/>
        <figcaption>
          <cite>ZDROJ | Electrolux</cite>
        </figcaption>
      </figure>
      <p>Vysávač by mal mať tiež dostatočne veľkú zbernú nádobku, aby ste ho nemuseli obsluhovať každý druhý deň. Bežná prax je zhruba raz týždenne, no záleží od množstva neporiadku po zemi. Napríklad ak máte domáceho miláčika, ktorý púšťa vo veľkom srsť, pripravte sa na vysýpanie po každom vysávaní. Tomu sa nevyhnete.</p>
      <p>iRobot však má už druhú generáciu <a href="https://techbox.dennikn.sk/recenzie/irobot-roomba-s9-nova-seria-novy-tvar-nove-funkcie-nova-cena/">robota s automatickým vyprázdňovaním</a>. Ide však o vlajkovú loď, čo sa odráža aj na jeho cene takmer 1 500 €. To je mimochodom aktuálne najdrahší robotický vysávač na našom trhu.</p>
      <related>
        <a href="https://techbox.dennikn.sk/recenzie/irobot-roomba-s9-nova-seria-novy-tvar-nove-funkcie-nova-cena/"/>
      </related>
      <p>Je dobré tiež vedieť, aké typy filtrov majú robotické vysávače. Ak majú iba jeden, je veľká pravdepodobnosť, že sa skôr zapchá, ako ten, ktorý má filtre dva (na hrubé a jemné nečistoty). Oplatí sa tiež poznať cenu a hlavne dostupnosť náhradných filtrov, alebo mechanických častí ako sú hlavné a bočné kefy. Časom sa všetko opotrebuje.</p>
      <p>Napríklad filter by ste mali meniť každého polroka (ak nie ešte častejšie v závislosti od výrobcu), kefy zhruba každý rok. Filter stojí od 5 do 15 €, kefy sú násobne drahšie a záleží od výrobcu a typu kefy.</p>
      <p>S nimi súvisí i ďalšia starostlivosť a to čistenie. Ak je kefa z klasických štetín, veľmi rýchlo sa zamotá vlasmi a veľmi ťažko sa čistí. Moderné kefy zo silikónovej gumy na seba chytajú omnoho menej vlasov a jednoduchšie sa čistia. Ako to vyzerá v praxi si môžete pozrieť v našom <a href="https://techbox.dennikn.sk/temy/5-robotickych-vysavacov-za-800-e-v-nekompromisnom-suboji-na-zivot-na-smrt/">veľkom teste 5 robotických vysávačov</a>.</p>
      <p>Hoci sú vysávače pomerne múdre a majú množstvo senzorov, je často potrebné ohraničiť priestory, kam by sa nemali vysávače dostať, aby nenarobili viac škody, ako úžitku. Hovoríme o sklenených vitrínach, črepníkoch na podstavcoch, miskách pre žrádlo domácich miláčikov či dokonca klietok s nimi.</p>
      <related>
        <a href="https://techbox.dennikn.sk/temy/5-robotickych-vysavacov-za-800-e-v-nekompromisnom-suboji-na-zivot-na-smrt/"/>
      </related>
      <p>Na ohraničenie priestorov využívajú mnohé tzv. virtuálne steny, malé krabičky s IrDA alebo ultrazvukovými vysielačmi, ktoré robotom signalizujú kam nemajú vstupovať. Niektoré vysávače na ohraničenie využívajú magnetickú pásku, ktorú je nutné nalepiť na podlahu. Niektoré tieto ohraničenia ale vôbec nepotrebujú, záleží od výrobcu.</p>
      <p>Funkciu pre plánovanie vysávania by už v dnešnej dobe mal mať každý moderný robotický vysávač. Nájdu sa však modely, ktoré toto neponúkajú. Je však jednou z najdôležitejších funkcií, pretože bez nej musíte robota spúšťať manuálne, čo je otrava a hlavne si to musíte pamätať. Niektoré vysávače majú možnosť zvoliť si konkrétne dni v týždni, iné zas dokážu vysávať iba každý deň alebo vôbec. Aj toto sa dozviete v recenziách.</p>
      <figure>
        <img src="https://techbox.dennikn.sk/wp-content/uploads/2017/09/Neato-Botvac-D7-Connected-3.jpg"/>
        <figcaption>
          <cite>ZDROJ | Neato</cite>
        </figcaption>
      </figure>
      <p>Z niekoľkoročnej praxe vám môžem potvrdiť, že pri pravidelnom vysávaní robotom budete klasický vysávač vyťahovať tak raz za mesiac aj to iba preto, aby ste povysávali prach zo soklových líšt a príp. pavučiny v rohoch. Ak soklové lišty nemáte a žijete v byte, kde pavúky len tak neprilezú, klasický vysávač budete vidieť už len sporadicky.</p>
      <p>Na toto všetko zabudnite v prípade robotických mopov. Tie nie sú plne automatické z jednoduchého dôvodu – využívajú vodu. Zatiaľ existuje len jeden výrobca, ktorý by vyriešil problém s automatickým dopĺňaním a vyprázdňovaním tekutiny potrebnej pre chod robotického mopu – <a href="https://techbox.dennikn.sk/recenzie/irobot-braava-jet-m6-je-o-dva-kroky-vpred-cena-je-vsak-extremna/">iRobot s mopovačom Braava jet m6</a>.</p>
      <related>
        <a href="https://techbox.dennikn.sk/recenzie/irobot-braava-jet-m6-je-o-dva-kroky-vpred-cena-je-vsak-extremna/"/>
      </related>
      <p>Zabudnúť tiež musíte aj na automatické dobíjanie (až na spomínanú Braavu jet m6). Robotické mopy musíte dávať nabíjať manuálne a pred i po každom umývaní sa oň patrične postarať. Spadá do toho napustenie presného množstva vody, pridanie čistiaceho prostriedku, resp. jednorazového mopu napustenom čistiacou látkou a následne vyprázdnením zvyšnej vody, príp. prepláchnutím nádobky so špinavou vodou.</p>
      <p>Tento proces môže byť pritom natoľko zdĺhavý, že skôr by ste podlahu umyli ručne a podstatne lepšie, ako robot. Aj robotické mopy majú totiž svoje limity a nedokážu umyť podlahu úplne všade. Takže tak ako pri vysávačoch, tak aj pri mopoch musíte z času na čas podlahu poumývať pekne ručne.</p>
      <figure>
        <img src="https://techbox.dennikn.sk/wp-content/uploads/2019/09/iRobot-Braava-jet-m6-6.jpg"/>
      </figure>
      <p>Takéto robotické mopy vo všeobecnosti je možné rozdeliť na umývače a mopovače. Umývač je určený na tvrdé podlahy ako keramické kachličky či leštený kameň (mramor, žula apod.), na plávajúce podlahy sa neodporúčajú, keďže na podlahu vypúšťajú značné množstvo vody a mohla by drevenú alebo laminátovú podlahu poškodiť. Mopovače sú menšie a na zem striekajú minimálne množstvo vody, ktorú okamžite i zotierajú. Sú určené na všetky druhy podláh.</p>
      <p>Robotické umývače okien sú tiež populárnym pojmom, no rovnako ako v prípade mopov, aj tu je potrebný neustály zásah zo strany používateľa. Robota je potrebné ukotviť, aby v prípade poruchy nespadol z okna dole (hlavne pri umývaní v exteriéri), musíte ho pripojiť do siete, počkať kým skončí a potom zas vyčistiť. Zdanlivo jednoduchý proces tak môže byť vcelku zdĺhavý.</p>
      <figure>
        <img src="https://techbox.dennikn.sk/wp-content/uploads/2018/11/Symbo-Weebot-W130-22.jpg"/>
      </figure>
      <p>Robotické čističe bazénov sú síce kategória, ktorej sa veľmi na TECHBOX.sk nevenujeme (aj pre absenciu testovacieho bazéna), no nechali sme si poradiť od skúsených. Robotické vysávače bazénov majú svoje opodstatnenie aj v malých bazénoch. Počas sezóny sa totiž na podlahe a stenách bazénu dokáže usadiť množstvo nečistôt aj napriek neustále zapnutej filtrácii.</p>
      <p>Čistenie týchto usadenín býva často problematické a riešením je už len ručný vysávač. Robotický vysávač to ale vie spraviť za nás. Stačí ho pravidelne používať. Tiež je tu ale potrebný zásah používateľa, ktorý po ukončení procesu musí celý vysávač vyčistiť.</p>
      <figure>
        <img src="https://techbox.dennikn.sk/wp-content/uploads/2017/12/Zodiac-Vortex.jpg"/>
        <figcaption>
          <cite>ZDROJ | Zodiac</cite>
        </figcaption>
      </figure>
      <p>Robotické kosačky vedia byť šikovným pomocníkom pre každého, kto chce mať na záhrade okrasný trávnik. Totiž okrem zalievania a hnojenia je potrebné ho i pravidelne kosiť. A aj to v dnešnej dobe môže zaberať čas, ktorý by sme radšej strávili inak. Ak teda nemáte radi takýto typ aktívneho oddychu.</p>
      <p>Robotické kosačky je možné kúpiť už za niekoľko stoviek eur, no nečakajte od nich zázraky. To isté platí v akejkoľvek kategórii spotrebnej elektroniky, od smartfónov, až po notebooky. Svoju prácu ako-tak spravia, ale výsledok nemusí byť celkom podľa predstáv.</p>
      <p>Odporúčame preto sa pozerať po kosačkách od renomovaných výrobcov, ktorí s nimi majú už roky skúseností. Kosačka musí mať tiež možnosť časovania, kedy bude kosiť. A pokiaľ nie je vybavená inteligentnými snímačmi, mala by byť schopná kosiť aj v daždi. Odolnosť voči vode je samozrejmosťou.</p>
      <p>Pri robotických kosačkách je dobré vedieť i to, že na orientáciu vo väčšine prípadov využívajú drôt, ktorý je nutné zakopať do zeme v trávniku. Vďaka nemu sa vedia orientovať a vrátiť sa do nabíjacej stanice. V prípade robotických kosačiek je ešte dôležitejšie vedieť rozlohu plochy, ktorú chcete kosiť.</p>
      <p>Nie je dobré kúpiť lacnú kosačku, ktorá nebude ale schopná pokosiť plochu trávnika. Na druhej strane platí, že je zbytočné kupovať kosačku za niekoľko tisíc eur len preto, že je to top model, ktorého funkcie nikdy nevyužijete.</p>
      <p>Tak ako pri iných robotických pomocníkoch, aj pri kosačkách by ste mali vedieť, že nie sú dokonalé. V závislosti od členitosti pozemku, prevažne jeho okrajov, budete musieť dolaďovať kosenie aspoň raz za dva týždne. Okolo nabíjacej stanice kosačka tiež nevie dokonale pokosiť. To isté platí v rohoch či okolo obrubníkov trávnika.</p>
      <figure>
        <img src="https://techbox.dennikn.sk/wp-content/uploads/2019/03/Husqvarna-Automower-435X-AWD-10.jpg"/>
        <figcaption>
          <cite>ZDROJ | Husqvarna</cite>
        </figcaption>
      </figure>
      <h4>Zhrnutie:</h4>
      <ul>
        <li>nekupujte si robotický vysávač, ak máte príliš veľa nábytku s nízkymi nožičkami, nebol by efektívny</li>
        <li>ak máte viacero kobercov, je dobré sa pozerať po výkonných modeloch, tie sú však i drahšie</li>
        <li>mnoho záleží od materiálu kefy, ak je príliš chlpatá, bude sa ťažko čistiť od vlasov</li>
        <li>čínske roboty už nie sú úplne zlé, otázna je ich životnosť, záruka a náhradné diely (filtre, kefy apod.)</li>
        <li>aj robotický vysávač či mop je nutné čistiť a udržiavať</li>
        <li>robotický mop je ideálny pre menšie priestory, resp. miestnosti</li>
        <li>ovládanie na diaľku cez smartfón má svoje výhody, nie je to však nutnosť</li>
        <li>hlučný robot môže byť výkonný, ale musí vedieť vysávať, keď nie ste doma</li>
        <li>vyberajte robota aj podľa veľkosti plochy, o ktorú sa bude starať</li>
        <li>ak máte štvornohých domácich miláčikov, mali by byť naučený, kde vykonávať svoju potrebu</li>
      </ul>
      <figure>
        <img src="https://techbox.dennikn.sk/wp-content/uploads/2017/09/Electrolux-Purei9-34.jpg"/>
        <figcaption>
          <cite>ZDROJ | Electrolux</cite>
        </figcaption>
      </figure>
      <h4>To najzaujímavejšie na trhu</h4>
      <p>Na slovenskom trhu existuje niekoľko tried robotických pomocníkov, podobne ako v prípade iných druhov elektroniky – low-end, mid-end, high-end a top-end. Každá trieda má svoje pre a proti. Samozrejme, nie je možné od najnižšej triedy (low-end) očakávať výsledky a funkcie ako majú high-endy, alebo top-endy.</p>
      <p>Vybrali sme však z každej kategórie aspoň jedného zástupcu, o ktorom sme presvedčení, že svoju úlohu splní na maximum. Veríme tak, že ten svoj vysnený robot si medzi nimi nájdete a v prípade kúpy s ním budete aj spokojní. Ak nie, dajte nám vedieť, radi sa o skúsenosti podelíme s ostatnými.</p>
      <p>Vo výbere žiaľ nenájdete robotický vysávač Xiaomi Mi Robot, pretože sa oficiálne nemá predávať v Európe, čo nám potvrdil aj samotný distribútor značky pre Slovensko. Aj keď v e-shopoch ho je možné kúpiť, nejde o produkt pre Európu, čo so sebou môže prinášať mnohé problémy.</p>
      <p>Uvádzané ceny pri jednotlivých modeloch sú oficiálne. Na internete ich ale môžete kúpiť i lacnejšie. Myslite však na to, že aj robot sa môže pokaziť a bude ho potrebné reklamovať. Môže sa stať, že ho nebudete môcť reklamovať v autorizovanom servise výrobcu, a tak sa budete musieť spoliehať na e-shop, v ktorom ste ho kúpili.</p>
      <h3>CleanMate QQ-6 PRO</h3>
      <p>
        <b>279,00 €</b>
      </p>
      <h4>Prečo kúpiť?</h4>
      <p><a href="https://www.cleanmate.cz/cleanmate-qq6pro-roboticky-vysavac/">Minuloročný model</a> strednej triedy s veľmi zaujímavou cenou. Má výšku len 8 cm, dve bočné kefy, HEPA filter, väčšiu nádobku či mopovačom v zadnej časti. Zo súrodenca si požičal UV lampu, ktorá má dezinfikovať podlahu. V balení má aj ultrazvukovú virtuálnu stenu, ktorej batéria sa tiež nabíja v dockovacej stanici. Poteší aj možnosť komunikácie s appkou v smartfóne cez Wi-Fi. Časovanie je samozrejmosťou. Batéria má vydržať 120 minút vysávania, vie sa ísť počas neho i dobiť a pokračovať.</p>
      <figure>
        <img src="https://techbox.dennikn.sk/wp-content/uploads/2019/11/CleanMate-QQ-6-PRO.jpg"/>
        <figcaption>
          <cite>ZDROJ | CleanMate</cite>
        </figcaption>
      </figure>
      <h4>Prečo nekúpiť?</h4>
      <p>Má veľmi úzku kefu, čím sa zužuje jeho vysávaná plocha pri jednom prejazde. Otázna je jeho dlhodobá výdrž, no český výrobca je vcelku blízko pre reklamačné účely. Dizajnom nepatrí k najkrajším. Mopovanie nemusí vyhovovať každému.</p>
      <h3>Electrolux PUREi9</h3>
      <p>
        <b>499,00 €</b>
      </p>
      <h4>Prečo kúpiť?</h4>
      <p><a href="https://techbox.dennikn.sk/electrolux-purei9-novy-pomocnik-na-slovenskej-scene/">Minuloročná novinka</a> z dielne Electroluxu sa ukázala ako <a href="https://techbox.dennikn.sk/temy/5-robotickych-vysavacov-za-800-e-v-nekompromisnom-suboji-na-zivot-na-smrt/">najlepší robotický high-end vysávač v našom veľkom súboji</a>. Má nezvyčajný tvar s príťažlivým dizajnom, slušný sací výkon, vysokú účinnosť a na orientáciu využíva 3D Vision. Vďaka nemu nie je potrebné inštalovať žiadne virtuálne steny, do ničoho totiž neneráža.</p>
      <related>
        <a href="https://techbox.dennikn.sk/recenzie/electrolux-purei9-po-vyse-120-dnoch-v-domacnosti/"/>
      </related>
      <p>Navyše má hlavnú kefu z kombinácie silikónu a jemných štetín, vďaka čomu sa vcelku jednoducho čistí. Bočná kefa s viacerými lúčmi štetín má tvar, aby sa dostala aj pod okraje nábytku či kobercov. Zberná nádobka má dostatočný objem, hlavný filter má predfilter na väčšiu nečistotu. Vysávač dokáže prekonať aj 2,2 cm prah či koberec. Dokáže povysávať aj čierny koberec. <a href="https://www.nay.sk/roboticke-vysavace?p5%5B25493%5D=electrolux">Predáva sa v dvoch farbách</a> a už má aj lepšiu cenu až o 300 €!</p>
      <figure>
        <img src="https://techbox.dennikn.sk/wp-content/uploads/2018/03/Electrolux-PUREi92.jpg"/>
      </figure>
      <h4>Prečo nekúpiť?</h4>
      <p>Má krátku výdrž na úrovni len okolo 40 minút, takže ak s ním chcete vysávať, keď ste doma, zaberie vám to viac času, hlavne čakaním na dobitie. Vysávač má problém s malými a ťažkými predmetmi ako cukor, škrupiny z vajíčok či malými cestovinami, ale aj väčšími predmetmi, ako sú napríklad opadané listy z interiérových rastlín.</p>
      <figure>
        <iframe src="https://www.youtube.com/embed/uUw7VKN591o" width="640" height="360" data-service="Youtube" scrolling="no"/>
      </figure>
      <h3>Gardena Sileno life 750</h3>
      <p>
        <b>999,00 €</b>
      </p>
      <h4>Prečo kúpiť?</h4>
      <p>Cenovo pomerne dostupná robotická kosačka od renomovaného výrobcu (Gardenu vlastní Husqvarna). Kosí trávniky do veľkosti 600 m² (max 750 m²), takže sa hodí na väčšinu bežných okrasných záhrad. Výšku kosenia je možné nastaviť od 2 do 5 cm. Nie je potrebné vyprázdňovanie, pokosená tráva ostáva na zemi a prehníva v trávniku. Má appku pre iOS aj Android, ochrnu voči krádeži či tri oceľové nože a ľahké čistenie. Funguje aj za dažďa.</p>
      <figure>
        <img src="https://techbox.dennikn.sk/wp-content/uploads/2019/11/Gardena-Sileno-life-750.jpg"/>
        <figcaption>
          <cite>ZDROJ | Gardena</cite>
        </figcaption>
      </figure>
      <h4>Prečo nekúpiť?</h4>
      <p>Nepatrí k najlacnejším. Na fungovanie potrebuje kábel v zemi. Nenaráža do prekážok, takže pod napríklad hračkami na trávniku nepokosí.</p>
      <figure>
        <iframe src="https://www.youtube.com/embed/GBaDcdcNbAE" width="640" height="360" data-service="Youtube" scrolling="no"/>
      </figure>
      <h3>iRobot Braava jet m6</h3>
      <p>
        <b>599,00 €</b>
      </p>
      <h4>Prečo kúpiť?</h4>
      <p>Aktuálna novinka od iRobot s vyspelým fungovaním, ktorý využíva múdre funkcie robotických vysávačov. Mopovač je o dva kroky pred akýmkoľvek iným mopovačom. Plusom je jeho celkom slušná nezávislosť s nastavením cez appku. Je to vynikajúci robotický mopovač, ktorý nepotrebuje starostlivosť ako iné mopovače.</p>
      <p>Veľkým plusom je aj časovanie, v prípade, ak ho máte s top-end robotickými vysávačmi od iRobot, vie umývať podlahu, keď vysávač dovysáva. <a href="https://techbox.dennikn.sk/recenzie/irobot-braava-jet-m6-je-o-dva-kroky-vpred-cena-je-vsak-extremna/">V našej recenzii dostal aj pomerne vysoké hodnotenie.</a></p>
      <figure>
        <img src="https://techbox.dennikn.sk/wp-content/uploads/2019/09/iRobot-Braava-jet-m6-2.jpg"/>
      </figure>
      <h4>Prečo nekúpiť?</h4>
      <p>Prehnané ceny nie len za mopovač, ale hlavne za nutné príslušenstvo, ktoré ročne pokojne vyjde ako cena robota. Nevýhodou môžu byť ostávajúce odltačky po kolieskach.</p>
      <figure>
        <iframe src="https://www.youtube.com/embed/t7evufAMwIc" width="640" height="360" data-service="Youtube" scrolling="no"/>
      </figure>
      <h3>iRobot Roomba 696 WiFi</h3>
      <p>
        <b>299,00 €</b>
      </p>
      <h4>Prečo kúpiť?</h4>
      <p>Jeden z najdostupnejší robotický vysávač od renomovaného výrobcu s Wi-Fi pripojením a teda i mobilnou aplikáciou. Vďaka nej je možné ovládať robota na diaľku a sledovať jeho úlohy. Využíva navigáciu iAdapt a trojstupňový systém vysávania. Na jedno nabitie zvláda vysávať 60 minút. Je ho možné naplánovať na konkrétny čas cez appku. Nádobka má 0,6 l. Robot podporuje aj funkciu Dirt Detect. Jedna kefa je štetinová, druhí silikónová.</p>
      <figure>
        <img src="https://techbox.dennikn.sk/wp-content/uploads/2019/11/iRobot-Roomba-696-WiFi.jpg"/>
      </figure>
      <h4>Prečo nekúpiť?</h4>
      <p>Nemá automatické dobíjanie, ani postupné vysávanie miestností. Je celý z plastu, vrátane nárazníkov, ktorými naráža do predmetov na zemi. Nemá Carpet Boost.</p>
      <h3>iRobot Roomba i7+</h3>
      <p>
        <b>999,00 € (akciová cena)</b>
      </p>
      <h4>Prečo kúpiť?</h4>
      <p>Jeden z najvyšších modelov amerického výrobcu na našom trhu s výkonnejším motorom, kamerou a mnohými funkciami, ktorý je navyše schopný sa sám vyprázdňovať a stojí pod 1 000 €. Na orientáciu využíva vSLAM mapovanie miestnosti aj za pomoci kamery. Má nové virtuálne steny (1ks v balení, ďalšie treba dokúpiť) a Li-Ion batériu. Má tiež jednoduché ovládanie, výborné silikónové kefy, z ktorých sa vlasy dajú stiahnuť aj rukami, zberná nádobka sa jednoducho vysýpa a bez filtra ho nezapnete = nenarobí viac škody, ako úžitku. Mobilná aplikácia vie zobraziť čo robot povysával, ale aj kde sa prípadne zasekol.</p>
      <related>
        <a href="https://techbox.dennikn.sk/recenzie/irobot-roomba-i7-este-mudrejsi-a-netreba-ho-ani-vysypat/"/>
      </related>
      <figure>
        <img src="https://techbox.dennikn.sk/wp-content/uploads/2019/03/iRobot-Roomba-i7plus-19.jpg"/>
      </figure>
      <h4>Prečo nekúpiť?</h4>
      <p>Nastavenia je možné vykonávať iba cez mobilnú aplikáciu. Patrí k tým najdrahším. Výškou 9,2 cm nepatrí k tým najnižším. Maximálna výška prahu alebo koberca, ktorý dokáže prekonať je 1,6 cm.</p>
      <figure>
        <iframe src="https://www.youtube.com/embed/HPgxcETuqzI" width="640" height="360" data-service="Youtube" scrolling="no"/>
      </figure>
      <h3>MAYTRONICS Dolphin E20</h3>
      <p>
        <b>999,00 €</b>
      </p>
      <h4>Prečo kúpiť?</h4>
      <p>Automatický bazénový vysávač pre bazény do dĺžky 12 metrov a do hĺbky 5 metrov, ktorý navyše dokáže vysávať aj bočné steny bazéna. Má jednoduchú obsluhu a veľký zberný kôš. Za hodinu prefiltruje 15 m³ vody.</p>
      <figure>
        <img src="https://techbox.dennikn.sk/wp-content/uploads/2017/12/Dolphin-E20.jpg"/>
        <figcaption>
          <cite>ZDROJ | MAYTRONICS</cite>
        </figcaption>
      </figure>
      <h4>Prečo nekúpiť?</h4>
      <p>Nutné manuálne pripojenie k elektrickej sieti a obsluhovanie pred a po vysávacom cykle. Pomerne vysoká cena.</p>
      <figure>
        <iframe src="https://www.youtube.com/embed/iXcG5x1I1zQ" width="640" height="360" data-service="Youtube" scrolling="no"/>
      </figure>
      <h3>Samsung VR20M707CWD</h3>
      <p>
        <b>809,00 €</b>
      </p>
      <h4>Prečo kúpiť?</h4>
      <p>Cenovo dostupný high-end vysávač, ktorý <a href="https://techbox.dennikn.sk/temy/5-robotickych-vysavacov-za-800-e-v-nekompromisnom-suboji-na-zivot-na-smrt/">v našom súboji </a>skončil na druhom mieste. Vysávač patrí jednoznačne k najvýkonnejším na trhu a bez problémov zhltne aj mince. Nerobí mu problém žiadny neporiadok. Má špeciálne tvarovanú gumenú kefu, na ktorej sa nezachytávajú vlasy, tie sa namotávajú do jej vnútra a neprekážajú pri vysávaní.</p>
      <p>V balení má diaľkové ovládanie s infra navigovaním. Nemá síce bočnú kefu, ale zato prednú výsuvnú lištu, ktorá sa pri okrajoch vysunie a povysáva priestor až k stene. Má až 77,76 Wh batériu.</p>
      <figure>
        <img src="https://techbox.dennikn.sk/wp-content/uploads/2017/11/Samsung-VR20M707CWD-suboj-1-2.jpg"/>
      </figure>
      <h4>Prečo nekúpiť?</h4>
      <p>Je hlučný. Zachytáva sa na vyšších kobercoch a nedovysáva potom všetku plochu. Má malú zbernú nádobku. Vsávanie mu trvá veľmi dlho. Dokáže povysávať iba 1 cm koberec, na vyšších sa zachytí. Predná výsuvná lišta nefunguje vždy, iba v častiach miestnosti. Je vcelku vysoký – 9,7 cm a ťažký – 4,3 kg.</p>
      <figure>
        <iframe src="https://www.youtube.com/embed/bAeRFOpWfg8" width="640" height="360" data-service="Youtube" scrolling="no"/>
      </figure>
      <h3>Symbo Weebot W130</h3>
      <p>
        <b>279,00 €</b>
      </p>
      <h4>Prečo kúpiť?</h4>
      <p><a href="https://techbox.dennikn.sk/recenzie/symbo-weebot-w130-roboticky-cistic-okien-pre-ludi-ktori-maju-cas/">Robotický čistiť okien</a> je podstatne lepší, ako iná konkurencia. Má vydarený dizajn, poriadny sací výkon, takže len tak nespadne z okna či zrkadla a dokáže vyčistiť okno podstatne lepšie, ako iní konkurenti. Pomáha mu v tom aj vibračná hlava. Má i bohaté balenie. Aktuálne je s celkom výraznou zľavou.</p>
      <related>
        <a href="https://techbox.dennikn.sk/recenzie/symbo-weebot-w130-roboticky-cistic-okien-pre-ludi-ktori-maju-cas/"/>
      </related>
      <figure>
        <img src="https://techbox.dennikn.sk/wp-content/uploads/2018/11/Symbo-Weebot-W130-28.jpg"/>
      </figure>
      <h4>Prečo nekúpiť?</h4>
      <p>Je ale pre ľudí, ktorí majú čas. Veľmi veľa času. Čas strávia prípravou, ale aj samotným čistením okna. Veľké plochy síce nemusia čistiť ručne, no rámom a okrajom skiel sa nevyhnú. Extrémne drahý čistiaci prípravok – liter stojí až 59 €.</p>
      <h3>Symbo LASERBOT 750 WiFi</h3>
      <p>
        <b>499,00 €</b>
      </p>
      <h4>Prečo kúpiť?</h4>
      <p>Cenovo ešte dostupnejší high-end robotický vysávač s laserovou navigáciou a pomerne veľkou batériou (5 200 mAh). Výkon sania výrobca udáva na 1 800 Pa. Má Wi-Fi pripojenie a teda aj mobilnú aplikáciou na nastavenie upratovania. Nechýba dobíjanie a dovysávanie väčšieho priestoru. Súčasťou robota je aj mop s handrou z mikrovlákna.</p>
      <figure>
        <img src="https://techbox.dennikn.sk/wp-content/uploads/2018/12/Symbo-LASERBOT-750-WiFi-2.jpg"/>
        <figcaption>
          <cite>ZDROJ | Symbo</cite>
        </figcaption>
      </figure>
      <h4>Prečo nekúpiť?</h4>
      <p>Nemá hlavnú kefu, iba dvojicu bočných. Na ohraničenie priestoru využíva magnetickú pásku na podlahu. Je pomerne hlučný (68 dB). Objem nádobky na čistiacu tekutinu je len 150 ml.</p>
      <figure>
        <iframe src="https://www.youtube.com/embed/I4ioTNW1wQU" width="640" height="360" data-service="Youtube" scrolling="no"/>
      </figure>
      <h3>Zodiac RC 4100 Cyclonx</h3>
      <p>
        <b>999,00 €</b>
      </p>
      <h4>Prečo kúpiť?</h4>
      <p>Ďalší automatický vysávač bazénov, tentoraz od spoločnosti Zodiac, dokáže plne automaticky vysávať dno i steny, ale aj aj vodnú linku bazéna, teda miesto tesne na okraji bazéna nad vodou. Využíva cyklónovú technológiu, takže odfiltruje prakticky všetky nečistoty z bazéna. Vyčistí bazén do hĺbky 6 metrov.</p>
      <p>Vďaka tvaru dokáže vyčistiť najrôznejšie tvarované bazény. Súčasťou je transportný vozík. Má jednoducho čistiteľný zberný kôš. Za hodiny prefiltruje 16 m³ vody.</p>
      <figure>
        <img src="https://techbox.dennikn.sk/wp-content/uploads/2017/12/Zodiac-RC-4100-Cyclonx.jpg"/>
        <figcaption>
          <cite>ZDROJ | Zodiac</cite>
        </figcaption>
      </figure>
      <h4>Prečo nekúpiť?</h4>
      <p>Pomerne vysoká cena. Vysoká hmotnosť. Maximálna dĺžka bazéna je 12 metrov. Nutná obsluha pred a po čistení bazéna. Zatiaľ však neexistuje bazénový vysávač, ktorý by bol plne automatický ako robotický vysávač do domácnosti.</p>
      <figure>
        <iframe src="https://www.youtube.com/embed/sJS3vJjMZ0k" width="640" height="360" data-service="Youtube" scrolling="no"/>
      </figure>
      <h3>Xiaomi Mi Robot Vacuum</h3>
      <p>259,00 €</p>
      <h4>Prečo kúpiť?</h4>
      <p>Čínsky robotický vysávač má 5 200 mAh batériu, čo mu dovoľuje vysávať 2,5 hodiny a do 250 m². Dokáže sa priebežne nabiť a dovysávať plochu. Využíva laserovú navigáciu SLAM navigačný systém. Zvláda prejsť 2 cm prahom. Má prijateľnú cenu vzhľadom na výbavu.</p>
      <figure>
        <img src="https://techbox.dennikn.sk/wp-content/uploads/2016/09/Xiaomi-Mi-Robot-10.jpg"/>
        <figcaption>
          <cite>ZDROJ | Xiaomi</cite>
        </figcaption>
      </figure>
      <h4>Prečo nekúpiť?</h4>
      <p><a href="https://techbox.dennikn.sk/irobot-boj-sa-prichadza-xiaomi-mi-robot/">Už pomerne starý model, prvá generácia robotického vysávača od Xiaomi.</a> Na hlavnej kefe má štetiny, na ktoré sa budú zachytávať vlasy.</p>
      <figure>
        <iframe src="https://www.youtube.com/embed/F-nxWYqynNI" width="640" height="360" data-service="Youtube" scrolling="no"/>
      </figure>
    </article>
  </body>
</html>