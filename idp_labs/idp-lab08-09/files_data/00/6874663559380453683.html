<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773951,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="החברה לישראל תשקיע עד חצי מיליארד דולר בחברות מזון, חקלאות ובריאות"/>
    <meta property="og:description" content="בעלת השליטה של כיל ובזן תפעל לאתר 5-7 חברות הפועלות בשוק הישראלי והאירופאי, ותשקיע בהן בטווח של 70-100 מיליון דולר; גורמים בשוק ההון: &quot;המטרה של החברה היא לגוון את הסיכונים. התחומים בהם תשקיע מוכרים לה&quot;"/>
  </head>
  <body>
    <article>
      <h1>החברה לישראל תשקיע עד חצי מיליארד דולר בחברות מזון, חקלאות ובריאות</h1>
      <h2>בעלת השליטה של כיל ובזן תפעל לאתר 5-7 חברות הפועלות בשוק הישראלי והאירופאי, ותשקיע בהן בטווח של 70-100 מיליון דולר; גורמים בשוק ההון: "המטרה של החברה היא לגוון את הסיכונים. התחומים בהם תשקיע מוכרים לה"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">צלי גרינברג</a></address>
      <p>ה<a href="https://www.calcalist.co.il/stocks/home/0,7340,L-3959-576017,00.html?quote=%D7%97%D7%91%D7%A8%D7%94%20%D7%9C%D7%99%D7%A9%D7%A8%D7%90%D7%9C">חברה לישראל</a> הודיעה היום (ב') כי תעמיד עד 350-500 מיליון דולר להשקעה בחברות מתחומים שזוהו על ידה כבעלי פוטנציאל צמיחה: חברות מתחומי המזון, החקלאות, הבריאות ו-industry 4.0 (ניהול מפעלים ותהליכים תעשייתיים בצורה חכמה).</p>
      <p>החברה תעמיד לטובת כל השקעה כ-70-100 מיליון דולר, שמעמידה את סך החברות בהן תשקיע בין 5-7 חברות, ומציינת כי תאתר חברות הממוקדות בישראל ובאירופה, ותפעל להשביח אותן תוך ניצול ניסיונה הבינלאומי, בעיקר בתחומים המשיקים לפעילותה. החברה לישראל היא בעלת השליטה בכיל ובבתי הזיקוק הנסחרת בבורסה בתל אביב בשווי של 5.3 מיליארד שקל.</p>
      <figure>
        <img src="https://images1.calcalist.co.il/PicServer2/20122005/455340/FRAG3005_copyL.jpg"/>
        <figcaption>יואב דופלט, מנכ"ל החברה לישראל <br/>צילום: סיון פרג'</figcaption>
      </figure>
      <p>החברה הודיעה על ההשקעה לאחר דיווחה הקודם מה-13 למרץ השנה, בו ציינה כי בכוונתה לשנות אסטרטגיה עסקית, וכי במסגרת זו עשתה גם שינויים מבניים בהנהלת החברה. אבישר פז סיים אז את תפקידו כמנכ"ל החברה, אך המשיך לכהן כדירקטור בכיל ובבזן, ויואב דופלט מונה במקומו כמנכ"ל, במקביל לכהונתו כיו"ר הדירקטוריון של כיל.</p>
      <p>החברה הודיעה עוד באותו דיווח כי תימנע מהשקעות בחברות הזנק, אך תשקיע בחברות שיוכיחו יכולת מסחרית ממשית, עם מוצרים שהוכחו בשווקי המטרה. החברה עוד ציינה כי ההשקעה עתידה להיות במתכונת של Private Equity.</p>
      <p>גורמים בשוק ההון מסרו לכלכליסט כי "המטרה של החברה לישראל היא לגוון את הסיכונים כחברת אחזקות ולהשיא ערך למשקיעיה. התחומים בהן החברה מתמקדת מוכרים למנהלים של החברה, גם מהפעילות הפרטית של קבוצת עופר, וצריך לזכור את ההשקעות הקודמות שלה בחברות מהתחומים שציינה, כאשר דופלט היה זה שהוביל את ההשקעות והאקזיטים דוגמת אנזימוטק ולומניס".</p>
    </article>
  </body>
</html>