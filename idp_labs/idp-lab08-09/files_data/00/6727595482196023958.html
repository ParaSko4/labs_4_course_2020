<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/you-are-not-superintendent-of-tihar-jail-cpm-leader-slams-jnu-vice-chancellor-m-jagadesh-kumar344.html"/>
    <meta property="og:site_name" content="DoolNews"/>
    <meta property="article:published_time" content="2019-11-18T00:17:00+00:00"/>
    <meta property="og:title" content="'നിങ്ങള്‍ ഇവിടെ വി.സിയായാണു നിയമിതനായത്, തിഹാര്‍ ജയിലിന്റെ സൂപ്രണ്ടായല്ല'; ജെ.എന്‍.യുവില്‍ വി.സിക്കെതിരെ പ്രസംഗിച്ച് കെ.കെ രാഗേഷ്"/>
    <meta property="og:description" content="CPIM JNU JNU Student K.K. Ragesh National News SFI India ന്യൂദല്‍ഹി: ജവഹര്‍ലാല്‍ നെഹ്‌റു സര്‍വകലാശാല (ജെ.എന്‍.യു) വൈസ് ചാന്‍സലര്‍ എം. ജഗദേഷ് കുമാറിനെതിരെ രൂക്ഷവിമര്‍ശനവുമ"/>
  </head>
  <body>
    <article>
      <h1>'നിങ്ങള്‍ ഇവിടെ വി.സിയായാണു നിയമിതനായത്, തിഹാര്‍ ജയിലിന്റെ സൂപ്രണ്ടായല്ല'; ജെ.എന്‍.യുവില്‍ വി.സിക്കെതിരെ പ്രസംഗിച്ച് കെ.കെ രാഗേഷ്</h1>
      <address><time datetime="2019-11-18T00:17:00+00:00">18 Nov 2019, 00:17</time> by <a rel="author">സ്പോര്‍ട്സ് ഡെസ്‌ക്</a></address>
      <p>ന്യൂദല്‍ഹി: ജവഹര്‍ലാല്‍ നെഹ്‌റു സര്‍വകലാശാല (ജെ.എന്‍.യു) വൈസ് ചാന്‍സലര്‍ എം. ജഗദേഷ് കുമാറിനെതിരെ രൂക്ഷവിമര്‍ശനവുമായി സി.പി.ഐ.എം നേതാവ് കെ.കെ രാഗേഷ്. താങ്കള്‍ ജെ.എന്‍.യുവിന്റെ വി.സിയായാണു നിയമിതനായതെന്നും തിഹാര്‍ ജയിലിന്റെ സൂപ്രണ്ടല്ലെന്നും രാഗേഷ് വി.സിയോടു പറഞ്ഞു.</p>
      <p>സി.പി.ഐ.എം നേതാവ് മുഹമ്മദ് സലീമിനൊപ്പം കാമ്പസ് സന്ദര്‍ശിക്കവെ വിദ്യാര്‍ഥികളെ അഭിസംബോധന ചെയ്തുകൊണ്ടാണ് രാഗേഷ് ഇക്കാര്യം പറഞ്ഞത്.</p>
      <p>‘താങ്കള്‍ അഭിപ്രായ സ്വാതന്ത്ര്യം അടിച്ചമര്‍ത്തുന്നു. ഞാന്‍ ഇവിടെ വരരുതെന്ന് ആവശ്യപ്പെട്ട് ഇവിടത്തെ രജിസ്ട്രാറില്‍ നിന്ന് എനിക്കൊരു മെയില്‍ ലഭിച്ചിരുന്നു. വൈസ് ചാന്‍സലറും അധികൃതരും ഇതൊരു ഫാസിസ്റ്റ് ഹിന്ദുരാഷ്ട്രമല്ലെന്നു മനസ്സിലാക്കണം. ഇതൊരു ജനാധിപത്യരാഷ്ട്രമാണ്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>അഭിപ്രായ, ആവിഷ്‌കാര സ്വാതന്ത്ര്യം ഒരു മൗലികാവകാശമാണ്. ഒരു വി.സിക്കും അതു തടയാന്‍ കഴിയില്ല. നിങ്ങള്‍ ജെ.എന്‍.യുവിന്റെ വി.സിയായാണു നിയമിതനായത്, തിഹാര്‍ ജയിലിന്റെ സൂപ്രണ്ടായല്ല. അധികൃതരുടെ ജനാധിപത്യ വിരുദ്ധമായ സമീപനത്തെ വെല്ലുവിളിക്കാന്‍ തക്ക ധൈര്യമുള്ള സ്ഥാപനമാണിത്.</p>
      <related>
        <a href="https://www.doolnews.com/jnusu-to-take-out-protest-march-to-parliament-on-monday7868.html?utm_source=doolnews&amp;utm_medium=related"/>
      </related>
      <p>അടിയന്തരാവസ്ഥക്കാലത്ത് പ്രധാനമന്ത്രിക്കു പോലും ജെ.എന്‍.യു കാമ്പസില്‍ കയറാന്‍ കഴിയില്ലായിരുന്നു. ഇതാണീ സര്‍വകലാശാലയുടെ പാരമ്പര്യം. ഒന്നും പറയാതെതന്നെ സര്‍ക്കാര്‍ ഇവിടെ നടപ്പിലാക്കുന്നത് അംബാനി-ബിര്‍ളമാരുടെ ശുപാര്‍ശകളാണ്. വിദ്യാര്‍ഥി രാഷ്ട്രീയം നിരോധിക്കണമെന്നതായിരിക്കും ഈ സമിതിയുടെ അടുത്ത നിര്‍ദ്ദേശം.</p>
      <p>ഇതുകൊണ്ടാണ് വി.സി ഇവിടെ ജനാധിപത്യ വിരുദ്ധമായ ചുവടുകള്‍ വെയ്ക്കുന്നത്. നമ്മുടെ ജനാധിപത്യം ഭീഷണിയിലാണ്. പ്രമാണിവര്‍ഗത്തിനു വേണ്ടിയുള്ള സര്‍വകലാശാലയാക്കാനാണ് ഇവിടെ ശ്രമങ്ങള്‍ നടക്കുന്നത്. ഈ വിഷയം ഞങ്ങള്‍ പാര്‍ലമെന്റില്‍ ഉന്നയിക്കും.’- രാഗേഷ് പറഞ്ഞു.</p>
      <p>ഇവിടെ നടക്കുന്ന ശ്രമങ്ങള്‍ വിദ്യാഭ്യാസച്ചെലവ് വര്‍ധിപ്പിക്കുന്നതിന്റെ ഭാഗമായിട്ടാണെന്നായിരുന്നു സലീം പറഞ്ഞത്. ‘വിദ്യാഭ്യാസത്തിനു വേണ്ടി പണം ചെലവഴിക്കാന്‍ സര്‍ക്കാര്‍ ആഗ്രഹിക്കുന്നില്ല. പക്ഷേ ഗോശാലകള്‍ക്കു വേണ്ടി വിനിയോഗിക്കും.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ജെ.എന്‍.യു ഇവിടെയില്ലായിരുന്നെങ്കില്‍ പ്രധാനമന്ത്രി നരേന്ദ്രമോദിയുടെ മന്ത്രിസഭയിലെ വിദ്യാഭ്യാസമുള്ള ചിലരെങ്കിലും ഉണ്ടാകില്ലായിരുന്നു.’- അദ്ദേഹം പറഞ്ഞു.</p>
      <related>
        <a href="https://www.doolnews.com/delhi-police-registers-fir-against-jnu-students7894.html?utm_source=doolnews&amp;utm_medium=related"/>
      </related>
      <p>ഹോസ്റ്റല്‍ ഫീസ് വര്‍ധനയ്‌ക്കെതിരെ രണ്ടാഴ്ചത്തോളമായി ജെ.എന്‍.യുവില്‍ വിദ്യാര്‍ഥികള്‍ സമരത്തിലാണ്. പൊതുമുതല്‍ നശിപ്പിച്ചവര്‍ക്കെതിരെ ശക്തമായ നടപടിയെടുക്കുമെന്നായിരുന്നു സമരത്തിനെതിരെ ജെ.എന്‍.യു അധികൃതര്‍ പറഞ്ഞത്. തിങ്കളാഴ്ച ഈ വിഷയം ഉന്നയിച്ച് എസ്.എഫ്.ഐ പാര്‍ലമെന്റിലേക്ക് മാര്‍ച്ച് നടത്തുന്നുണ്ട്.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>