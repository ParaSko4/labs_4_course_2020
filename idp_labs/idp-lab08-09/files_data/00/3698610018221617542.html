<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/v-ukreksimbanku-zapevnili-scho-zatrimannya-golovi-pravlinnya-ne-poznachitsya-na-roboti-banku-329986_.html"/>
    <meta property="og:site_name" content="DT.ua"/>
    <meta property="article:published_time" content="2019-11-18T00:41:00+00:00"/>
    <meta property="og:title" content="В &quot;Укрексімбанку&quot; запевнили, що затримання голови правління не вплине на роботу банку"/>
    <meta property="og:description" content="СБУ затримала Олександра Гриценка 16 листопада. Сім'я банкіра прийняла затримання за викрадення."/>
  </head>
  <body>
    <article>
      <h1>В "Укрексімбанку" запевнили, що затримання голови правління не вплине на роботу банку</h1>
      <h2>СБУ затримала Олександра Гриценка 16 листопада. Сім'я банкіра прийняла затримання за викрадення.</h2>
      <address>
        <time datetime="2019-11-18T00:41:00+00:00">18 Nov 2019, 00:41</time>
      </address>
      <p>Керівництво державного "Укрексімбанку" запевняє, що <b><a href="https://dt.ua/UKRAINE/golovu-ukreksimbanku-zatrimali-spivrobitniki-sbu-329927_.html">затримання голови його правління Олександра Гриценка</a></b> не позначиться на роботі установи.</p>
      <p>"Наглядова рада і правління банку продовжують забезпечувати ефективну роботу банку і гарантують клієнтам і партнерам, що діяльність банку відбуватиметься в безперебійному штатному режимі", - йдеться в заяві, поширеній прес-службою банку.</p>
      <p>"АТ "Укрексімбанк" у своїй діяльності дотримується всіх норм чинного законодавства і внутрішніх процедур", - підкреслили в банку.</p>
      <p>Правління і наглядова рада "Укрексімбанку" пообіцяли сприяти слідству і надати правоохоронним органам усю необхідну інформацію для якнайшвидшого об'єктивного з'ясування обставин справи.</p>
      <p>"Банк високо цінує власну репутацію надійного та прозорого банку і діятиме у відповідності до кращих практик корпоративного управління. Наглядова рада спільно з правлінням банку забезпечить продовження безперебійної роботи банку", - пообіцяв в.о. голови наглядової ради "Укрексімбанку" Стівен Фішер.</p>
      <p>СБУ затримала голову правління державного "Укрексімбанку" Олександра Гриценка 16 листопада. Сім'я банкіра повідомила в поліцію про його викрадення, так як невідомі люди заштовхали його в мікроавтобус на очах у дитини.</p>
      <p>Незабаром у СБУ пояснили, що Гриценка затримано у справі про відмивання "грошей Курченка". Банкіру інкримінують ч. 1 ст. 255 (створення злочинної організації), ч. 5 ст. 191 (привласнення, розтрата майна або заволодіння ним шляхом зловживання службовим становищем) і ч. 3 ст. 209 (легалізація коштів, отриманих злочинним шляхом).</p>
      <p>Адвокат Гриценка Денис Галанський повідомив, що банкіра затримали за розпорядженням одіозного прокурора <a href="https://dt.ua/UKRAINE/prokurora-kulika-yakiy-vede-spravu-burisma-zvilnyat-z-genprokuraturi-329685_.html"><b>Костянтина Кулика, якого керівництво ГПУ пообіцяло звільнити</b></a> через відмову проходити атестацію. Адвокат також стверджує, що <b><a href="https://dt.ua/UKRAINE/u-kiyevi-nevidomi-vikrali-golovu-ukreksimbanku-zmi-329925_.html">співробітники СБУ викрали його клієнта</a></b>, так як затримання не було санкціоновано судом, і наразили на небезпеку малолітню дитину Гриценка.</p>
      <p>Олександра Гриценка призначили на посаду голови правління державного "Укрексімбанку" в серпні 2014 року. На цій посаді він змінив Віталія Білоуса, який очолював банк з 2013 року. Згідно з даними Нацбанку, на 1 грудня 2018 року за розміром чистих активів <a href="https://dt.ua/ECONOMICS/derzhavniy-ukreksimbank-zbilshiv-chistiy-pributok-na-25-301261_.html"><b>банк посідав третє місце</b></a> серед 77 діючих у країні банків.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>