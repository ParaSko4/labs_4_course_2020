<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698967/%D9%88%D8%B2%DB%8C%D8%B1-%D8%A2%D9%85%D9%88%D8%B2%D8%B4-%D9%88-%D9%BE%D8%B1%D9%88%D8%B1%D8%B4-%D8%AA%D9%88%D8%A7%D9%81%D9%82-%D8%A8%D8%A7-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%A8%D8%B1%D8%A7%DB%8C-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D9%82%D8%B7%D8%B9-%D8%A2%D8%A8-%D9%88-%D8%A8%D8%B1%D9%82-%D9%85%D8%AF%D8%A7%D8%B1%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="وزیر آموزش و پرورش: توافق با وزارت نیرو برای جلوگیری از قطع آب و برق مدارس"/>
    <meta property="og:description" content="وزیر آموزش و پرورش از اختصاص ۱۲۰ لیتر بنزین به صورت ماهانه به سرویس مدارس خبر داد."/>
  </head>
  <body>
    <article>
      <h1>وزیر آموزش و پرورش: توافق با وزارت نیرو برای جلوگیری از قطع آب و برق مدارس</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>وزیر آموزش و پرورش از اختصاص ۱۲۰ لیتر بنزین به صورت ماهانه به سرویس مدارس خبر داد.</p>
      <figure>
        <img src="https://cdn.asriran.com/files/fa/news/1398/8/27/1038357_685.jpg"/>
      </figure>
      <p>به گزارش خانه ملت ، محسن حاجی میرزایی وزیر آموزش و پرورش در حاشیه جلسه امروز کمیسیون آموزش و تحقیقات با حضور در جمع خبرنگاران با اشاره به شیوه تامین سوخت سرویس‌های مدارس، اظهار کرد: موضوع سوخت سرویس‌های مدارس در جلسه ستاد سوخت مورد بررسی قرار گرفته و درباره آن تصمیم‌گیری شده است.</p>
      <p>وزیر آموزش و پرورش افزود: سامانه‌ای تحت عنوان سپند وجود دارد که همه مدارس می‌توانند ایاب و ذهاب سرویس‌های خود را در آن ثبت کنند و متناسب با پیمایش سرویس‌هایشان معادل ۱۲۰ لیتر به صورت ماهانه برای خودرو‌های تک‌سوز بنزین دریافت کنند و لازم به ذکر است که این میزان سوخت به کارت آنها واریز خواهد شد.</p>
      <p>حاجی میرزایی ادامه داد: تشریفات ثبت و بررسی ممکن است کمی زمانبر باشد، اما اعمال این سهمیه از ۲۴ آبان ماه قابل اجرا خواهد بود.</p>
      <p>وی با اشاره به سیستم‌های نامناسب گرمایشی برخی از مدارس، گفت: در طی سال گذشته تلاش کردیم که در مدارسی که وضعیت گرمایشی استانداردی ندارند نوسازی انجام دهیم و همچنین مدارسی را که دسترسی به گاز داشته‌اند نیز ایمن‌سازی کرده‌ایم و این امر تا شروع فصل سرما ادامه خواهد داشت.</p>
      <p>وی با بیان اینکه برای ایمن‌سازی مدارس نیز تدابیری اندیشیده شده است تا از انرژی‌های تابشی استفاده شود، تصریح کرد: این واقعیت وجود دارد که ظرفیت ما برای پاسخگویی به این نیاز کم است که تلاش می‌کنیم که مدارس با مشکل جدی مواجه نشوند.</p>
      <p>وزیر آموزش و پرورش با اشاره به موضوع سرانه مدارس تصریح کرد: سرانه مدارس مطالبه ما است و بعد از پرداخت حقوق این ماه از طریق سازمان آموزش و پرورش مبلغی را تخصیص خواهیم داد تا بخشی از این سرانه تامین شود.</p>
      <p>او در پاسخ به سوالی درباره قطعی آب و برق برخی مدارس گفت: طبق قانون تامین آب و برق مدارس رایگان است و نیازی به صرف هزینه ندارد، اما اگر مدرسه‌ای مصرف متعارف داشته باشد با وزارت نیرو توافق کرده‌ایم تا قطعی صورت نگیرد.</p>
    </article>
  </body>
</html>