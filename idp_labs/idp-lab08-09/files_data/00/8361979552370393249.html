<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/ukreksimbank-zapevniv-shcho-zatrimannya-gricenka-ne-vpline-na-yogo-robotu-novini-ukrajini-50054065.html"/>
    <meta property="og:site_name" content="НВ"/>
    <meta property="article:published_time" content="2019-11-18T00:25:00+00:00"/>
    <meta property="og:title" content="Укрексімбанк прокоментував затримання свого голови правління"/>
    <meta property="og:description" content="Укрексімбанк опублікував на своєму офіційному сайті заяву у зв’язку із затримання свого голови правління Олександра Гриценка."/>
  </head>
  <body>
    <article>
      <h1>Укрексімбанк прокоментував затримання свого голови правління</h1>
      <h2>Укрексімбанк опублікував на своєму офіційному сайті заяву у зв’язку із затримання свого голови правління Олександра Гриценка.</h2>
      <address>
        <time datetime="2019-11-18T00:25:00+00:00">18 Nov 2019, 00:25</time>
      </address>
      <p>В банку запевнили, що його наглядова рада та правління продовжать забезпечувати ефективну роботу та гарантують, що діяльність банку відбуватиметься в безперебійному штатному режимі.</p>
      <p>«АТ Укрексімбанк в своїй діяльності дотримується всіх норм чинного законодавства та внутрішніх процедур. Банк буде сприяти правоохоронним органам та надасть всю необхідну інформацію для проведення об'єктивного з’ясування обставин справи», — зазначається в заяві Укрексімбанку.</p>
      <p>У заяві також процитовані слова в.о. голови наглядової ради Укрексімбанку Стівена Фішера, який зазначив, що банк «високо цінує власну репутацію надійного і прозорого банку» і «діятиме відповідно до кращих практик корпоративного управління».</p>
      <p>Нагадаємо, <a href="https://nv.ua/ukr/ukraine/events/ce-bula-sbu-glavu-ukreksimbanku-ne-vikradali-yogo-zatrimali-50053928.html">16 листопада в Києві затримали</a> голову правління Укрексімбанку Олександра Гриценка. Спочатку <a href="https://nv.ua/ukr/ukraine/events/na-ochah-u-ditini-u-kiyevi-vikrali-glavu-ukreksimbanku-zmi-50053924.html">ЗМІ повідомляли про його викрадення</a>.</p>
      <p>В СБУ повідомили, що Гриценко є фігурантом кримінальних проваджень за ознаками вчинення злочинів, передбачених ч.1 ст. 255 (створення злочинної організації), ч.5 ст. 191 (розтрата майна або заволодіння ним шляхом зловживання службовим становищем в особливо великих розмірах або організованою групою) та ч.3 ст. 209 (легалізація (відмивання) доходів, одержаних злочинним шляхом, вчинені організованою групою або в особливо великому розмірі) Кримінального кодексу України.</p>
      <p>Адвокат Гриценка <a href="https://nv.ua/ukr/ukraine/events/gricenka-zatrimali-z-porushennyami-novini-ukrajini-50053951.html">заявив, що затримання його клієнта було здійснене з порушенням закону</a>. Водночас в Службі безпеки України наголошують, що <a href="https://nv.ua/ukr/ukraine/events/u-chomu-pidozryuyut-glavu-ukreksimbanku-novini-ukrajini-50053936.html?preview">затримання відбувалось суто в рамках чинного законодавства.</a></p>
    </article>
  </body>
</html>