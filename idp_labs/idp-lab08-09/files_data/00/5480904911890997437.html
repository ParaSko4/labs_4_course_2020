<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-zacne-jednat-o-dalikove-moznem-propusteni-z-vezeni/1822266?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-18T00:08:00+00:00"/>
    <meta property="og:title" content="Soud začne jednat o Dalíkově možném propuštění z vězení"/>
    <meta property="og:description" content="Znojmo - Okresní soud ve Znojmě se dnes na veřejném zasedání začne zabývat žádostí lobbisty Marka Dalíka o podmíněném propuštění z vězení. Dalík si ve znojemské věznici odpykává pětiletý trest vězení za podvod při nákupu obrněných vozidel Pandur pro českou armádu. Zatím má za sebou polovinu trestu, v první polovině září si podal žádost o podmíněné propuštění. Není zřejmé, zda soud ještě dnes ve věci rozhodne."/>
  </head>
  <body>
    <article>
      <h1>Soud začne jednat o Dalíkově možném propuštění z vězení</h1>
      <address><time datetime="2019-11-18T00:08:00+00:00">18 Nov 2019, 00:08</time> by <a rel="author" href="http://www.ctk.cz/" target="_blank">ČTK</a></address>
      <p>Znojmo - Okresní soud ve Znojmě se dnes na veřejném zasedání začne zabývat žádostí lobbisty Marka Dalíka o podmíněném propuštění z vězení. Dalík si ve znojemské věznici odpykává pětiletý trest vězení za podvod při nákupu obrněných vozidel Pandur pro českou armádu. Zatím má za sebou polovinu trestu, v první polovině září si podal žádost o podmíněné propuštění. Není zřejmé, zda soud ještě dnes ve věci rozhodne.</p>
      <p>Dalík původně dostal čtyři roky vězení za to, že si při neformální schůzce ohledně nákupu pandurů řekl v roce 2007 o úplatek pro někoho z české vlády. Po zástupci firmy Steyr, která obrněné vozy dodávala, žádal podle trestního spisu půl miliardy korun. Tento rozsudek ale soud zrušil.</p>
      <p>Po zásahu Nejvyššího soudu ve vleklé kauze ovšem padl nový rozsudek, který Dalíkovi o rok přitížil. Soud dospěl k názoru, že podváděl, když se pokusil ze zbrojařů vylákat peníze. Uvedl je v omyl tím, že předstíral svůj vliv na ministry. Nejvyšší soud později odmítl Dalíkovo dovolání a Ústavní soud jeho ústavní stížnost.</p>
      <p>Zda soud v pondělí ve věci rozhodne, není jasné. "Rozhodnuto být pravomocně může a nemusí, neboť odsouzený i státní zástupce si mohou podat stížnost, případně může být jednání odročeno," řekl ČTK předseda senátu Miroslav Nahodil.</p>
      <p>Pokud by soud dnes pravomocně rozhodl o Dalíkově propuštění, předpokládá se, že na svobodu by vyšel ještě dnes. Pokud by naopak soud pravomocně rozhodl o zamítnutí žádosti, novou žádost by si Dalík mohl podat za dalších šest měsíců.</p>
      <p>Dalík býval tajemníkem bývalého českého premiéra Mirka Topolánka (ODS). Nákup pandurů v hodnotě 20,8 miliardy korun schválila v roce 2006 vláda Jiřího Paroubka (tehdy ČSSD). Koncem roku 2007 Topolánkův kabinet od zakázky ustoupil kvůli porušení smluvních podmínek ze strany dodavatele. O půl roku později ale rozhodl o nové zakázce, v níž Česko koupilo 107 transportérů za 14,4 miliardy korun.</p>
    </article>
  </body>
</html>