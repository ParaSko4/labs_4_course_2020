<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773908,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="אנרג'יקס: ההכנסות עלו ברבעון ב-30% ל-56 מיליון שקל"/>
    <meta property="og:description" content="הצמיחה בהכנסות של חברת האנרגיה המתחדשת נרשמה בעיקר הודות למערכות סולאריות חדשות בישראל ולעלייה במחירי החשמל בפולין; החברה שבשליטת אלוני חץ צופה ל-2020 צמיחה של 11% בהכנסות"/>
  </head>
  <body>
    <article>
      <h1>אנרג'יקס: ההכנסות עלו ברבעון ב-30% ל-56 מיליון שקל</h1>
      <h2>הצמיחה בהכנסות של חברת האנרגיה המתחדשת נרשמה בעיקר הודות למערכות סולאריות חדשות בישראל ולעלייה במחירי החשמל בפולין; החברה שבשליטת אלוני חץ צופה ל-2020 צמיחה של 11% בהכנסות</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">אורי גלאור</a></address>
      <p><a href="https://www.calcalist.co.il/stocks/home/0,7340,L-3959-1123355,00.html?quote=%D7%90%D7%A0%D7%A8%D7%92'%D7%99%D7%A7%D7%A1">אנרג'יקס</a> הציגה צמיחה של 30% בהכנסות הרבעון, וזינוק של 505% ברווח הנקי: חברת האנרגיה המתחדשת שבשליטת אלוני חץ (60.1%) פירסמה הבוקר (ב') את דוחותיה הכספיים לרבעון השלישי של 2019, והציגה הכנסות בגובה 56.1 מיליון שקל לעומת הכנסות של 43 מיליון שקל ברבעון המקביל ב-2018.</p>
      <p>הצמיחה בהכנסות נבעה מעיקר מהכנסות של 9.7 מיליון שקל ממערכות סולאריות בישראל שלא היו פעילות בתקופה המקבילה, וכן מעלייה בהיקף ייצור מחירי החשמל ובמחירי החשמל והתעודות הירוקות בפולין.</p>
      <p>ההכנסות ממכירת חשמל עלו בכ-44% ברבעון השני ל-44 מיליון שקל, בעיקר הודות לעליית מחירי החשמל בפולין.</p>
      <figure>
        <img src="https://images1.calcalist.co.il/PicServer3/2016/06/16/614764/2_l.jpg"/>
        <figcaption>טורבינות רוח של אנרג'יקס <br/>צילום: אנרג'יקס</figcaption>
      </figure>
      <p>ה-EBITDA - רווח לפני ריבית, מסים, פחת והפחתות (בנטרול יישום תקן IFRS 16 בנושא חכירות) הסתכם ב-40 מיליון שקל, זאת אל מול EBITDA של 23.7 מיליון שקל ברבעון המקביל אשתקד.</p>
      <p>הרווח הנקי המיוחס לבעלי המניות זינק ל-19.7 מיליון שקל לעומת -3.9 מיליון שקל ברבעון המקביל אשתקד. בין הסיבות לזינוק - ברבעון המקביל נרשמה הוצאת תפעול של 6 מיליון שקל בגין ארנונה חד פעמית בפולין, שפגעה ברווח הנקי בכ-4.8 מיליון שקל ברבעון השלישי של 2019.</p>
      <p>אנרג'יקס מחזיקה בפרויקטים מחוברים בהספק כולל של 258 מגה וואט, מתוכם כ-139 מגה וואט בצבר פרויקטים סולאריים בישראל וכ-119 מגה וואט של פרויקטי אנרגיית רוח בפולין. כן מחזיקה החברה בפרויקטים בהקמה בהספק של כ-147 מגה וואט, 574 מגה וואט בייזום מתקדם ועוד אלף מגה וואט בייזום. החברה ציינה שהיעד שלה לשנת 2020 הוא להיות עם פרויקטים מחוברים בהספק של 700 מגה וואט ולשנת 2022 - אלף מגה וואט מחוברים.</p>
      <p>במקביל לדוחות, פירסמה אנרג'יקס לראשונה את תחזיותיה לשנת 2020 ומעריכה כי ההכנסות באותה השנה יהיו בטווח שבין 263 ל-273 מיליון שקל. מדובר בצמיחה של 10%-11% ביחס לתחזית ההכנסות של החברה לשנת 2019. בשורת ה-FFO מעריכה החברה טווח שבין 181 ל-191 מיליון שקל - צמיחה של 9%-12% מול התחזית לשנת 2019.</p>
      <p>יעדי משרד האנרגיה לייצור חשמל מאנרגיות מתחדשות צפוי לעמוד בשנת 2020 על כ-10%, בשנת 2025 צפוי לעמוד על כ-13% ובשנת 2030 צפוי כבר להגיע לכ-17%. שר האנרגיה יובל שטייניץ הציג אתמול לממשלה הצעה להעלות את היעד ייצור החשמל מאנרגיות מתחדשות עד לשנת 2030 לרמה של 30%-25%, זאת אל מול היעד הנוכחי אשר עומד על כ-17% בלבד.</p>
      <p>אסא (אסי) לוינגר, מנכ"ל אנרג'יקס מסר: "אנו גאים בהתקדמות בפעילות בארה"ב ונמצאים בעיצומן של עבודות ההקמה של ארבעת הפרויקטים הראשונים בווירג'יניה בהספק של 82 מגה וואט. מבחינתנו מדובר במקבץ פרויקטים ראשון לצורך הוכחת ההיתכנות של הפעילות בארה"ב. </p>
      <p>"בכוונתנו להמשיך ולהגדיל את צבר הפרויקטים שלנו בארה"ב ובהתאם לכך, דיווחנו לאחרונה על חתימת הסכם לרכישת צבר פרויקטים נוסף בווירג'יניה בהספק של כ-115 מגה וואט אשר נמצא בשלבי פיתוח מתקדמים. בנוסף אנו ממשיכים בעבודות הפיתוח של פרויקטים בהספק כולל של כ-700 מגה וואט אשר נמצאים בשלבי ייזום שונים מתוכם חלקם בשלבי ייזום מתקדמים אשר עשויים להבשיל לכדי הקמה עוד במהלך 2020".</p>
    </article>
  </body>
</html>