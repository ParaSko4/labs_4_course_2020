<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461511/%e0%a6%85%e0%a6%b0%e0%a7%8d%e0%a6%a5%e0%a6%aa%e0%a6%be%e0%a6%9a%e0%a6%be%e0%a6%b0-%e0%a6%93-%e0%a6%b8%e0%a6%a8%e0%a7%8d%e0%a6%a4%e0%a7%8d%e0%a6%b0%e0%a6%be%e0%a6%b8%e0%a7%87-%e0%a6%85%e0%a6%b0%e0%a7%8d%e0%a6%a5%e0%a6%be%e0%a7%9f%e0%a6%a8-%e0%a6%ac%e0%a6%a8%e0%a7%8d%e0%a6%a7%e0%a7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="অর্থপাচার ও সন্ত্রাসে অর্থায়ন বন্ধে একসঙ্গে কাজ করতে হবে"/>
    <meta property="og:description" content="অর্থনৈতিক রিপোর্টার ॥ মানিলন্ডারিং ও সন্ত্রাসে অর্থায়ন আজ শুধু বাংলাদেশের সমস্যা নয়। এখন এটি সারা বিশ্বের সমস্যা হিসেবে দেখা দিয়েছে। এই সমস্যা মোকাবেলায় বিভিন্ন দেশ, জাতি ও সমাজকে একযোগে কাজ করতে হবে বলে মনে করেন অর্থমন্ত্রী আ হ ম মুস্তাফা কামাল। রবিবার রাজধানীর হোটেল ইন্টারকন্টিনেন্টালে ..."/>
  </head>
  <body>
    <article>
      <h1>অর্থপাচার ও সন্ত্রাসে অর্থায়ন বন্ধে একসঙ্গে কাজ করতে হবে</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <ul>
        <li>অর্থমন্ত্রীর আহ্বান</li>
      </ul>
      <p>অর্থনৈতিক রিপোর্টার ॥ মানিলন্ডারিং ও সন্ত্রাসে অর্থায়ন আজ শুধু বাংলাদেশের সমস্যা নয়। এখন এটি সারা বিশ্বের সমস্যা হিসেবে দেখা দিয়েছে। এই সমস্যা মোকাবেলায় বিভিন্ন দেশ, জাতি ও সমাজকে একযোগে কাজ করতে হবে বলে মনে করেন অর্থমন্ত্রী আ হ ম মুস্তাফা কামাল। রবিবার রাজধানীর হোটেল ইন্টারকন্টিনেন্টালে ‘মানিলন্ডারিং ও সন্ত্রাসে অর্থায়ন প্রতিরোধে প্রণীত জাতীয় কৌশলপত্র’ শীর্ষক সেমিনারে অর্থমন্ত্রী এসব কথা বলেন। সেমিনারে মূল প্রবন্ধ উপস্থাপন করেন বাংলাদেশ ব্যাংকের সাবেক ডেপুটি গবর্নর ও হেড অব বাংলাদেশ ফাইন্যান্সিয়াল ইন্টেলিজেন্স ইউনিটের (বিএফআইইউ) প্রধান আবু হেনা মোহাম্মদ রাজী হাসান। সেমিনারে মডারেটরের দায়িত্ব পালন করেন বাংলাদেশ ব্যাংকের গবর্নর ড. ফজলে কবির।</p>
      <p>অর্থমন্ত্রী বলেন, মানিলন্ডারিংয়ের মাধ্যমে সন্ত্রাসে অর্থায়ন করে একটি দেশকে, দেশের অর্থনীতিকে ধ্বংস করে দেয়া হয়। একটি দেশকে দেশের মানুষকে মেরে ফেলার জন্য মানিলন্ডারিংই যথেষ্ট। তাই এ বিষয়টি গুরুত্বসহকারে বিবেচনা করতে হবে। আমাদের প্রধানমন্ত্রী প্রতিশ্রুতি দিয়েছেন দেশ থেকে শতভাগ দুর্নীতি, মানিলন্ডারিং ও জঙ্গীবাদ দূর করে জাতিকে মুক্তি দেবেন। আমরা সে লক্ষ্যে কাজ করছি। অর্থমন্ত্রী বলেন, আমি আমেরিকা, অস্ট্রেলিয়া ও ইউরোপকে অনুরোধ করব আসুন মানিলন্ডারিং, দুর্নীতি ও সন্ত্রাস প্রতিরোধে আমরা একসঙ্গে কাজ করি। আ হ ম মুস্তফা কামাল বলেন, যে কোন মূল্যে আমরা আমাদের দেশ থেকে মানিলন্ডারিং দূর করব। একইসঙ্গে মানিলন্ডারিংয়ের মাধ্যমে যে সব সন্ত্রাসী কর্মকা-ে অর্থায়ন হয় সেগুলো মোকাবেলা করব।</p>
      <p>সেমিনারে পররাষ্ট্র প্রতিমন্ত্রী শাহরিয়ার আলম বলেন, মানিলন্ডারিং এবং জঙ্গী অর্থায়ন একটি বৈশ্বিক সমস্যা। পৃথিবীর প্রতিটি দেশই এই সমস্যা কম বেশি মোকাবেলা করছে। ফলে এটি মোকাবেলা করতে হলে বিশ্বের প্রতিটি দেশকে সম্মিলিতভাবে কাজ করতে হবে। তবে প্রধানমন্ত্রী শেখ হাসিনা মানিলন্ডারিং, জঙ্গী ও সন্ত্রাসে অর্থায়ন এবং দুর্নীতির বিরুদ্ধে কঠোর পদক্ষেপ নিয়েছে। তিনি আরও বলেন, আমরা আশা করব বাংলাদেশের বন্ধু রাষ্ট্রগুলো আমাদের অভ্যন্তরীণ চ্যালেঞ্জগুলোকে ভালভাবে বুঝতে পারছেন। আমরা পশ্চিমা বিশ্বের একটি রাষ্ট্রকে বারবার বোঝানোর চেষ্টা করেছি, সে দেশে বসবাসরত বাংলাদেশী প্রবাসীরা ধর্মীয় মূল্যবোধের অপব্যবহার করে টাকা সংগ্রহ করে বাংলাদেশের জঙ্গী, সন্ত্রাসবাদ, মৌলবাদ উসকে দিচ্ছে। আমরা শত চেষ্টার পরেও সে দেশকে তা বোঝাতে ব্যর্থ হয়েছি। কিন্তু সম্প্রতি সে দেশটি নিজেদের কিছু সমস্যার মধ্যে পড়ে বিষয়গুলো অনেক দেরিতে উপলব্ধি করতে সক্ষম হয়েছে। কিন্তু এদের উপলব্ধি যদি অনেক আগে আসত তাহলে আমরা অনেক ক্ষতি সামাল দিতে পারতাম। তিনি বলেন, বিশ্বের অন্য দেশের মধ্যে বিশেষত সিঙ্গাপুরের সরকারের সঙ্গে যোগাযোগ করে এই অর্থায়ন করতে সক্ষম হয়েছি আমরা। শুধু সিঙ্গাপুর নয় অর্থপাচার রোধে বিশ্বের প্রত্যেকটি দেশকে এবং একে অপরের সহযোগিতা করা দরকার।</p>
      <p>এনবিআর চেয়ারম্যান মোঃ মোশাররফ হোসেন ভূঁইয়া বলেন, ওভার ইনভয়েসিং এবং আন্ডার ইনভয়েসিংয়ের মাধ্যমেই মূলত টাকা পাচার হয়। অর্থপাচারের জন্য সংশ্লিষ্ট কর্তৃপক্ষকে দায়ী করে তিনি বলেন, এক্ষেত্রে সবাই একে অপরের সঙ্গে তথ্য আদান-প্রদানের মাধ্যমে সহযোগিতা করে। তাই অপরাধীদের চিহ্নিত করা খুব কঠিন হয়ে পড়ে। মানিলন্ডারিংয়ের মাধ্যমে সন্ত্রাসের অর্থায়ন বন্ধ করতে হলে দুদক, বাংলাদেশ ব্যাংক, এনবিআরসহ সরকারী সব এজেন্সিকে একযোগে কাজ করতে হবে। ২০১৮ সালে সারাবিশ্বে অর্থপাচারের অভিযোগে ২০৪০টি মামলা হয়েছে। এসব মামলায় মাত্র ৫০০ মিলিয়ন ডলার আদায় হয়েছে। ফলে পাচারকৃত অর্থ আদায় করা বেশ জটিল প্রক্রিয়া। তাই সবাইকে এ বিষয়ে সম্মিলিতভাবে কাজ করতে হবে।</p>
      <p>দুদক চেয়ারম্যান ইকবাল মাহমুদ বলেন, বিদেশে অর্থপাচার ঠেকাতে হলে বাংলাদেশ ব্যাংকের পক্ষে বা দুদকের পক্ষে এককভাবে মোকাবেলা করা সম্ভব নয়। রাষ্ট্রীয় সব সংস্থার কাজের মধ্যে সমন্বয় সৃষ্টি করতে হবে। তিনি বলেন, কয়েক বছর ধরে ট্রেড বেইস মানিলন্ডারিং হচ্ছে। এ বিষয়ের দিকে বাংলাদেশ ব্যাংকসহ অন্য ব্যাংকগুলোকে আরও কঠোর হতে হবে।</p>
      <p>বাংলাদেশ ব্যাংকের গবর্নর ফজলে কবির বলেন, মানিলন্ডারিং হলো প্রাতিষ্ঠানিক অপরাধের অক্সিজেন। একটি দেশের অর্থনীতিকে রক্ষা করতে হলে এটা প্রতিরোধ করা খুবই জরুরী। অর্থ মন্ত্রণালয়ের ব্যাংক ও আর্থিক প্রতিষ্ঠান বিভাগের সচিব আসাদুল ইসলাম বলেন, মানিলন্ডারিংয়ের মাধ্যমে সন্ত্রাস ও জঙ্গীবাদে অর্থায়ন বর্তমান বিশ্বের একটি বড় সমস্যা। এই সমস্যা দিন দিন বাড়ছে। তিনি বলেন, এই সমস্যা মোকাবেলায় বাংলাদেশ সরকার যথেষ্ট সচেতন রয়েছে। এটি মোকাবেলায় সরকার কিছু আইনী পরিবর্তন এনেছে। পাশাপাশি আইনশৃঙ্খলা বাহিনী বেশ তৎপর রয়েছে।</p>
      <p>অনুষ্ঠানের শুরুতে মানিলন্ডারিং প্রতিরোধে জাতীয় কৌশলপত্র উপস্থাপন করেন বাংলাদেশ ফাইন্যান্সিয়াল ইন্টেলিজেন্স ইউনিটের প্রধান আবু হেনা মোহাম্মদ রাজি হাসান। ২০১৯-২১ সাল পর্যন্ত অর্থপাচার রোধে মোট ১১টি কৌশল হাতে নেয়া হয়েছে। যেগুলো বাস্তবায়ন করতে বাংলাদেশের বিভিন্ন আইন প্রয়োগকারী সংস্থা এবং কর্তৃপক্ষ একত্রে কাজ করবে বলে জানিয়েছেন তিনি।</p>
    </article>
  </body>
</html>