<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698814/%D8%AA%D8%AD%D8%B1%DB%8C%D9%81-%D8%B3%D8%AE%D9%86%D8%A7%D9%86-%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D8%B4%D8%A8%DA%A9%D9%87-%D8%A7%D9%84%D8%B9%D8%B1%D8%A8%DB%8C%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="تحریف سخنان روحانی در شبکه العربیه"/>
    <meta property="og:description" content="شبکه العربیه عربستان سعودی با تقطیع سخنان اخیر حسن روحانی رئیس جمهوری اسلامی ایران درباره طرح حمایت معیشتی این تیتر را در اقدامی غیر حرفه ای برای گزارش خود برگزید: «روحانی: بنزین را گران کردیم چون نمی‌توانیم نفت صادر کنیم»."/>
  </head>
  <body>
    <article>
      <h1>تحریف سخنان روحانی در شبکه العربیه</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/27/1038034_232.jpg"/>
      </figure>
      <p>شبکه العربیه عربستان سعودی با تقطیع سخنان اخیر حسن روحانی رئیس جمهوری اسلامی ایران درباره طرح حمایت معیشتی این تیتر را در اقدامی غیر حرفه ای برای گزارش خود برگزید: «روحانی: بنزین را گران کردیم چون نمی‌توانیم نفت صادر کنیم».</p>
      <p>به گزارش ایرنا این اقدام شبکه سعودی در حالی است که استناد العربیه برای جعل تیتر مستقیم و نقلی از سخنان رئیس جمهوری با برداشت از این عبارت ها صورت گرفته است:</p>
      <p>«مردم ما آگاه هستند که فروش نفت ما با محدودیت‌هایی مواجه است اگر هم مواجه نبود، پول نفت برای اینگونه مصارف خیلی مناسب نیست. یک وقتی بوده که در سال‌هایی مثل سال ۹۰، ۱۱۰ میلیارد دلار در یکسال درآمد نفتی داشتیم و حالا با آن شرایط خیلی متفاوت است.»</p>
      <p>العربیه در پایگاه اینترنتی خود نوشت: «حسن روحانی، رئیس‌جمهوری ایران روز یکشنبه ۱۷ نوامبر با طرح این موضوع که هدف از افزایش قیمت بنزین «کمک به خانوارهای متوسط و کم درآمد است»، گفت که یکی از راه‌های تامین هزینه‌های این طرح فروش نفت بیشتر است ولی در حال حاضر، فروش نفت ایران با محدودیت‌هایی مواجه است.»</p>
      <p>به ادعای العربیه، «رئیس‌جمهوری ایران در سومین روز از تظاهرات که در اعتراض به افزایش ۳۰۰ درصدی قیمت سوخت تعدادی از شهرهای ایران را فرا گرفته گفت که هدف از افزایش قیمت بنزین کمک به خانوارهای متوسط و کم درآمد است.»</p>
      <p>این شبکه در این باره نوشت که روحانی گفت: «اساس و هدف دولت در طرح حمایت معیشتی، کمک به خانوارهای متوسط و کم درآمد است که در شرایط تحریم اقتصادی، به لحاظ معیشتی تحت فشار هستند.»</p>
      <p>او افزود: «برای این کار سه راه بیشتر نداریم، یا باید مالیات مردم را افزایش دهیم و از محل درآمد حاصل از آن پرداخت ها را انجام دهیم، یا باید نفت بیشتری صادر کنیم و از محل آن این هزینه ها را تامین کنیم و یا باید از یارانه ها بکاهیم و از محل آن به خود مردم نیازمند برگردانیم... م. فروش نفت ما با محدودیت هایی مواجه است و اگر محدودیت هم نداشتیم، پول نفت برای اینگونه مصارف مناسب نیست، در سال ۱۳۹۰ ما ۱۱۰ میلیارد دلار درآمد نفتی داشتیم اما امروز شرایط متفاوت است. میزان اخذ مالیات را هم بخاطر شرایط اقتصادی جامعه نمی توانیم زیاد افزایش دهیم و دریافت مالیات از مردم باید متعادل باشد.»</p>
      <p>روحانی گفت که مصرف بنزین در ایران افزایش یافته و توضیح داد: «مصرف بنزین در سال گذشته و اوایل امسال رو به فزونی گرفت و به طور متوسط ۹.۷ درصد رشد کرد، و مصرف روزانه ما امسال ۹۷ میلیون لیتر بود که اگر همین روند ادامه داشته باشد در سال ۱۴۰۰ ما مجددا وارد کننده بنزین می شدیم.»</p>
      <p>بررسی و رصد رویکردهای رسانه ای نشان می دهد که رسانه های سعودی و اماراتی در روزها و ماه های اخیر با دامن زدن به موضوع نارضایتی های ایران تقلای گسترده ای برای تحریک و آشوب سازی و جعل اخبار از داخل ایران انجام داده اند.</p>
    </article>
  </body>
</html>