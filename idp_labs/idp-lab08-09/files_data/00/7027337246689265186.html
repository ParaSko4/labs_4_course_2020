<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698956/%D9%87%D8%B4%D8%AF%D8%A7%D8%B1-%D9%BE%D9%84%DB%8C%D8%B3-%D9%81%D8%AA%D8%A7-%D9%85%D8%B1%D8%AF%D9%85-%D9%85%D8%B1%D8%A7%D9%82%D8%A8-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A8%D9%87-%D8%A8%D9%87%D8%A7%D9%86%D9%87-%D8%AF%D8%B1%DB%8C%D8%A7%D9%81%D8%AA-%D8%A8%D8%B3%D8%AA%D9%87-%D8%AD%D9%85%D8%A7%DB%8C%D8%AA%DB%8C-%D8%AF%D9%88%D9%84%D8%AA-%D8%A8%D8%A7%D8%B4%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="هشدار پلیس فتا: مردم مراقب کلاهبرداری به بهانه دریافت بسته حمایتی دولت باشند"/>
    <meta property="og:description" content="رئیس مرکز اطلاع‌رسانی پلیس استان به شهروندان درخصوص پیامک جعلی ثبت نام یا واریز بسته‌های حمایتی دولت و معرفی سایت درج شماره کارت هشدار داد."/>
  </head>
  <body>
    <article>
      <h1>هشدار پلیس فتا: مردم مراقب کلاهبرداری به بهانه دریافت بسته حمایتی دولت باشند</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>رئیس مرکز اطلاع‌رسانی پلیس استان به شهروندان درخصوص پیامک جعلی ثبت نام یا واریز بسته‌های حمایتی دولت و معرفی سایت درج شماره کارت هشدار داد.</p>
      <p>به گزارش پایگاه خبری پلیس، جواد درستکار اظهار داشت: در چند روز اخیر مشاهده شده برخی از افراد سودجو با ارسال پیام‌های مختلف در شبکه‌های اجتماعی و شبکه ارتباطات موبایلی به دنبال دریافت شماره کارت، رمز دوم، تاریخ انقضاء و cvv2 شهروندان عزیزمان با ترفند ثبت‌نام بسته‌های حمایتی دولتی می‌باشند.</p>
      <p>رئیس پلیس فتای اصفهان افزود: شهروندان هرگونه اخبار مربوطه را از طریق منابع موثق مانند رسانه ملی، خبرگزاری‌های رسمی و سایت‌های سازمان‌ها دریافت کنند.</p>
      <p>وی تأکید کرد: این نکته را نیز مدنظر داشته باشید که سازمان‌ها و ادارات دولتی برای ثبت‌نام، ویرایش اطلاعات و هرگونه فرایندی، هیچ‌گاه پولی دریافت نمی‌کنند.</p>
      <p>درستکار به شهروندان هشدار داد: در صورت مراجعه به لینک جعلی ارسالی و تکمیل فرم‌های مربوطه باید هرچه سریع‌تر به بانک مراجعه و نسبت به تغییر رمز دوم حساب اقدام کنید، همچنین بهترین و مطمئن‌ترین راه برای جلوگیری از گرفتار شدن در دام این نوع کلاهبرداران، مراجعه به بانک و فعال کردن رمز پویا برای حساب‌های بانکی است.</p>
    </article>
  </body>
</html>