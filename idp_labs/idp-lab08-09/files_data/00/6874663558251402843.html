<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773876,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="&quot;מבחינת אלוביץ', עסקת בזק ו־yes היתה להיות או לחדול&quot;"/>
    <meta property="og:description" content="דודו מזרחי, כיום מנכ&quot;ל בזק ואז סמנכ&quot;ל הכספים של החברה העיד ברשות ני&quot;ע על מאמציו של אלוביץ' לקדם את עסקת בזק־yes: &quot;שאול ואנשיו התנהלו שם למעלה, אנחנו היינו בערפל&quot;; &quot;היו שמועות על פגישות של שאול אצל ביבי בימי שישי&quot;"/>
  </head>
  <body>
    <article>
      <h1>"מבחינת אלוביץ', עסקת בזק ו־yes היתה להיות או לחדול"</h1>
      <h2>דודו מזרחי, כיום מנכ"ל בזק ואז סמנכ"ל הכספים של החברה העיד ברשות ני"ע על מאמציו של אלוביץ' לקדם את עסקת בזק־yes: "שאול ואנשיו התנהלו שם למעלה, אנחנו היינו בערפל"; "היו שמועות על פגישות של שאול אצל ביבי בימי שישי"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">תומר גנון וליטל דוברוביצקי</a></address>
      <p>כארבעה חודשים לאחר תחילת החקירה בתיק 4000, ב־28.6.18, זומן למתן עדות במשרדי רשות ניירות ערך בת"א דודו מזרחי, אז המשנה למנכ"ל תנובה והיום מנכ"ל בזק. בתקופה הרלוונטית לחקירה (2014־2015) מזרחי היה סמנכ"ל הכספים של בזק והוא לקח חלק פעיל בדיונים על רכישת מניותיו של שאול אלוביץ' ב־yes בוועדה הפנימית שהוקמה לבחינת הנושא. זה היה ביקורו השני ברשות.</p>
      <p>מזרחי היה מהמתנגדים לעסקה במתווה שבו אושרה לבסוף - תשלום של 1.05 מיליארד שקל בתמורה למניות, שהביאה את בזק לשיטה מלאה ב־yes. "מבחינת שאול זה היה להיות או לחדול", אמר מזרחי לחוקרת פולינה קריב.</p>
      <h3>"יורוקום צריכה את העסקה"</h3>
      <p>חוקרת: למה העסקה אושרה בסוף?</p>
      <p>מזרחי: את כבר יודעת יותר טוב ממני.</p>
      <p>חוקרת: למה אתה מתכוון?</p>
      <p>מזרחי: העסקה לא היתה מיטבית לבזק. האמנתי שאפשר להשיג עסקה טובה יותר. </p>
      <figure>
        <img src="https://images1.calcalist.co.il/PicServer3/2019/02/12/884357/1NL.jpg"/>
        <figcaption>דודו מזרחי. בתקופה האמורה היה סמנכ"ל הכספים של בזק <br/>צילום: אוראל כהן</figcaption>
      </figure>
      <p>חוקרת: "מה שאני מבינה מדבריך, בוועדה (הבלתי תלויה שהוקמה לבחינת העסקה) ובבזק, הנחתם שלא יתקבל אישור שר התקשורת עד חתימת העסקה.</p>
      <p>מזרחי: "שאול ואנשיו התנהלו שם למעלה ולא היה תהליך אקטיבי של בזק. ממה שאני יודע שרון פליישר (סמנכ"לית הרגולציה לשעבר, ת.ג ול.ד), לא נפגשה מעולם עם משרד התקשורת בנושא זה, ולא אף אחד מבזק. היינו בערפל".</p>
      <p>מזרחי סיפר כי ג'וש רוזנצוויג, דירקטור שהיה לדבריו מקורב לאלוביץ', מונה לטפל בקבלת אישור משרד התקשורת להעברת השליטה. מזרחי חזר: "היה ספק כל הזמן שהעסקה תאושר. ככל שעבר הזמן אישור שר התקשורת, עובר חודש ועוד חודש והאישור לא מגיע. הבנו שיש איזו בעיה".</p>
      <p>חוקרת: למה שיורוקום תהיה בלחץ לקבל אישור שר התקשורת?</p>
      <p>מזרחי: כי יורוקום צריכה את העסקה.</p>
      <p>חוקרת: כי היא צריכה את הכסף?</p>
      <p>מזרחי: כן, מבחינתם זו אחלה עסקה.</p>
      <p>החוקרת ומזרחי עברו לדבר על קידום התחרות ורפורמת השוק הסיטונאי: מתן גישה לכל מתחרות בזק לתשתיות שלה, על מנת שהן יוכלו לתת שירות דומה ללקוחות בתעריפים נמוכים יותר.</p>
      <p>חוקרת: "בנובמבר 2014 השר גלעד ארדן הוציא את תקנות השוק הסיטונאי. מה היתה המשמעות עבור בזק?".</p>
      <p>מזרחי: בזק חשבה שההסדר צריך להיות אחר, היה חשש שזה יפגע עסקית.</p>
      <p>חוקרת: שמחו בבזק שארדן עזב?</p>
      <p>מזרחי: אני חושב שכן. שאול היה אומר שהוא מרגיש שלארדן יש חשבון אישי איתו ושהוא פועל לא לטובת בזק, מאחר שהוא רוצה לפגוע בשאול אישית.</p>
      <p>חוקרת: את זה שמעת משאול?</p>
      <p>מזרחי: כן.</p>
      <h3>הפגישות של אלוביץ' ונתניהו</h3>
      <p>חוקרת: בחקירתך הקודמת סיפרת כי ניר חפץ היה מעורב באישור עסקת בזק־yes, והוספת כי שאול עבד מולו כדי שיאשר את העסקה. תוכל לפרט?</p>
      <p>מזרחי: שמעתי מעיתונאי שהיה עם ניר חפץ. בזמן שהעיתונאי היה עם ניר חפץ, צלצל הטלפון של ניר ושאול היה על הקו והם דיברו על העסקה. אותו עיתונאי גם אמר לי שניר חפץ אמור לקבל סכום משמעותי משאול והוא מחפש דרך להלבין את כל הסיפור הזה.</p>
      <p>חוקרת: יש עוד דברים?</p>
      <p>מזרחי: היו שמועות ששאול היה אצל ביבי כמה פעמים. שמעתי שבאותם החודשים בהם עבדו על לקבל את האישור לעסקה, גם לפני שאושרה באסיפה וגם אחריה, היו פגישות של שאול אצל ביבי בימי שישי.</p>
      <p>חוקרת: ממי שמעת את זה?</p>
      <p>מזרחי: מתוך בזק שמעתי את זה. מישהו אמר לי שכשאבא של ביבי נפטר אז שאול היה אצלו וביבי, שאול ונוחי דנקנר הלכו ודיברו באיזה חדר צדדי.</p>
      <p>חוקרת: נושא השיחה היה האישור?</p>
      <p>מזרחי: אין לי מושג. המקור היה לינור יוכלמן. היא רצתה להראות כמה היא קרובה לשאול וכל הזמן היתה מספרת סיפורים וכל מי שהיה באזור ידע את הסיפורים האלה.</p>
      <p>דודו מזרחי וניר חפץ לא מסרו תגובה.</p>
      <p>פרקליטו של שאול אלוביץ׳, עו״ד ז׳ק חן מסר: ״שוב, פירורי תמלילים מהררי חומר. לא ננהל את השימוע בתקשורת, אך נאמר שוב כי כלל החומר מצביע על כך ששאול אלוביץ לא ביצע כל עבירה״.</p>
    </article>
  </body>
</html>