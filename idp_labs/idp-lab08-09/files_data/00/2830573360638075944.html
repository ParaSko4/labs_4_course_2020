<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/tennis/2019/11/18-63497329/binaghi_italia_in_gran_forma_tra_le_favorite_per_la_coppa_davis_/"/>
    <meta property="og:site_name" content="Tuttosport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Binaghi: &quot;Italia in gran forma, tra le favorite per la Coppa Davis&quot;"/>
    <meta property="og:description" content="Il presidente della Federtennis fiducioso per il momento d'oro della racchetta azzurra: &quot;Annata straordinaria, paragonabile a quella del 1976&quot;"/>
  </head>
  <body>
    <article>
      <h1>Binaghi: "Italia in gran forma, tra le favorite per la Coppa Davis"</h1>
      <h2>Il presidente della Federtennis fiducioso per il momento d'oro della racchetta azzurra: "Annata straordinaria, paragonabile a quella del 1976"</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p><b>TORINO –</b> “<i>Stiamo facendo risultati che il <a href="https://www.tuttosport.com/tennis/">tennis</a> italiano non faceva da 40 anni. E' un'annata formidabile, paragonabile a quella del 1976, quando vincemmo <a href="https://www.tuttosport.com/news/tennis/2019/11/18-63491048/coppa_davis_calendario_e_programma_l_italia_punta_su_berrettini_e_fognini/"><b>Coppa Davis</b></a>, <b>Roland Garros</b> e al <b>Foro Italico</b>. Certo, rispetto ad allora abbiamo giocatori giovani, in crescita, probabilmente tra i migliori al mondo, che terranno questo livello e lo miglioreranno nei prossimi dieci anni</i>”. Così <b>Angelo Binaghi</b>, presidente della Federtennis, sui brillanti risultati dei campioni della racchetta azzurra, nel giorno in cui l'Italia debutta nella rinnovata Coppa Davis. A Madrid l'avversario è il <b>Canada</b>: “<i>Noi siamo in grande forma, siamo reduci da un'annata straordinaria e siamo fra le nazioni favorite. Però, siccome è una gara molto incerta, può accadere di tutto. Tra l'altro, siamo in un girone molto difficile con Canada e Stati Uniti</i>”, ha spiegato ai microfoni di Radio anch'io Sport su Radiouno.</p>
      <figure>
        <video src="http://media.tuttosport.com/omnisport/2019/10/31/311019_IT_PERFORM_BINAGHI_SINNER_IV_1572535909165_1065.mp4"/>
        <figcaption>Binaghi: "Sinner? Positiva l'influenza tedesca..."</figcaption>
      </figure>
      <h3>Next Gen Finals tra Milano e Torino</h3>
      <p>“<i>Perché l'esplosione di quest'anno? Negli ultimi 13 anni abbiamo avuto un ciclo femminile fantastico che ora si è interrotto e ora è ripartito quello maschile</i> - ha sottolineato Binaghi - <i>ricordo che quando siamo arrivammo, nel 2000, gli Internazionali erano in fallimento e la federazione sostanzialmente in <b>bancarotta</b></i>”. L'Italia punta forte sull'astro nascente <b>Jannik Sinner</b>: “<i>Bisogna dargli tempo, deve rafforzarsi fisicamente, deve fare esperienza, conoscere l'alto livello del tennis e giocare il maggior numero di partite. Se gli daremo tempo e non lo mettiamo troppo sotto i riflettori, credo che avremo un'altra bella sorpresa</i>”. Binaghi ha poi parlato della possibilità di mantenere a Milano le <b>Next Gen Finals</b>: “<i>Dipenderà molto cosa vogliono fare le amministrazioni comunali di <b>Milano</b> e <b>Torino</b> per valorizzare le Atp Finals, che ospiteremo a Torino dal 2021 al 2025, e le <b>Olimpiadi invernali</b> del 2026. Se, come pare, si vorrà creare un legame che valorizzi entrambe le manifestazioni, il veicolo sportivo più logico e importante oggi sul territorio sono le Next Gen Finals. Potremmo chiedere un'estensione all'Atp per poterle avere per tutto l'arco temporale delle Finals 'grandi' a Torino</i>”, ha spiegato il numero uno della Fit.</p>
      <related>
        <a href="https://www.tuttosport.com/news/tennis/2019/11/18-63496702/ranking_atp_berrettini_consolida_l_ottavo_posto_sinner_sale_al_n_78/"/>
        <a href="https://www.tuttosport.com/news/tennis/2019/11/17-63462142/sinner_vince_ad_ortisei_battendo_ofner/"/>
        <a href="https://www.tuttosport.com/archivio/tennis"/>
        <a href="https://www.tuttosport.com/news/tennis/2019/11/18-63496702/ranking_atp_berrettini_consolida_l_ottavo_posto_sinner_sale_al_n_78/?related_news"/>
        <a href="https://www.tuttosport.com/news/tennis/2019/11/18-63491048/coppa_davis_calendario_e_programma_l_italia_punta_su_berrettini_e_fognini/?related_news"/>
        <a href="https://www.tuttosport.com/news/tennis/2019/11/17-63463678/berrettini_coppa_davis_la_sogno_da_sempre_che_orgoglio_le_atp_finals_/?related_news"/>
        <a href="https://www.tuttosport.com/news/tennis/2019/11/16-63442831/sinner_vuole_vincere_ancora_e_in_finale_nel_challenger_atp_di_ortisei/?related_news"/>
      </related>
    </article>
  </body>
</html>