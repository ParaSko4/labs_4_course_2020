<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773901,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="צמיחה של 42% ברווחי וואן טכנולוגיות ברבעון השלישי"/>
    <meta property="og:description" content="איחוד פעילויות ותקן חשבונאי חדש דחפו את שורת הרווח של חברת ה-IT ל-21 מיליון שקל - ההכנסות צמחו ב-15.4% ל-377 מיליון שקל, הרווח התפעולי זינק ב-46% ל-31 מיליון שקל"/>
  </head>
  <body>
    <article>
      <h1>צמיחה של 42% ברווחי וואן טכנולוגיות ברבעון השלישי</h1>
      <h2>איחוד פעילויות ותקן חשבונאי חדש דחפו את שורת הרווח של חברת ה-IT ל-21 מיליון שקל - ההכנסות צמחו ב-15.4% ל-377 מיליון שקל, הרווח התפעולי זינק ב-46% ל-31 מיליון שקל</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">מיקי גרינפלד</a></address>
      <p>חברת ה-IT <a href="https://www.calcalist.co.il/stocks/home/0,7340,L-3959-161018,00.html?quote=%D7%95%D7%95%D7%90%D7%9F%20%D7%98%D7%9B%D7%A0%D7%95%D7%9C%D7%95%D7%92%D7%99%D7%95%D7%AA">וואן טכנולוגיות תוכנה</a> מסכמת רבעון שלישי עם שיפור מרשים בכמעט כל הפרמטרים, בין היתר בזכות איחוד של פעילויות שנרכשו. </p>
      <p>ההכנסות הסתכמו ב-377.2 מיליון שקל, לעומת 327 מיליון שקל ברבעון המקביל, צמיחה של 15.4%. "הגידול נובע בחלקו מגידול אורגני בפעילויות החברה ובחלקו מכניסה לאיחוד של חברות שאוחדו לראשונה בתקופת הדוח", מציינת החברה. הוצאות מכירה ושיווק טיפסו ב-12.4% ל-19.7 מיליון שקל, הוצאות הנהלה וכלליות עלו ב-9.8% ל-19.9 מיליון שקל. איחוד הפעילויות האמור הוביל לעלייה בהוצאות השיווק והניהול.</p>
      <p>בשורת הרווח התפעולי מציגה החברה שיפור מרשים של 46.4% ל-30.7 מיליון שקל, לעומת 21 מיליון שקל ברבעון המקביל. ה-EBITDA זינק ב-67.8% ל-41.6 מיליון שקל, בהשוואה ל-24.8 מיליון שקל ברבעון המקביל. יישום ראשון של תקח החשבונאות IFRS-16 תרם לזינוק ברווח התפעולי, לצד השיפור בהכנסות.</p>
      <p>הוצאות המימון נטו צמחו ב-65.9% ל-2.9 מיליון שקל, לעומת 1.7 מיליון שקל ברבעון המקביל, בעיקר בשל יישום התקן החשבונאי החדש כאמור. בשורה התחתונה רשמה וואן טכנולוגיות רווח נקי של 20.7 מיליון שקל, לעומת 14.5 מיליון שקל ברבעון המקביל, שיפור של 42%.</p>
      <p>וואן טכנ' עוסקת במישרין ובאמצעות חברות בנות  באספקת שירותי טכנולוגיות מידע (Services Technology Information) - הבוצה מעסיקה מעל ל-3,500 אנשי תוכנה, תמיכה ואינטגרציה המספקים שירותי מחשוב מגוונים למגוון  לקוחות בשוק הישראלי.  </p>
      <p>בחלוקה למגזרים: מגזר פתרונות ושירותי תוכנה הציג עלייה של 38.8% בהכנסות ל-197.6 מיליון שקל וקפיצה של 79% ברווח התפעולי ל-22 מיליון שקל; מגזר פתרונות תשתיות ומחשוב הציג ירידה של 6.4% בהכנסות ל-146.9 מיליון שקל לצד עלייה של 9.2% ברווח ל-9.5 מיליון שקל; מגזר שירותים מנוהלים הציג שיפור של 21.1% בהכנסות ל-37.3 מיליון שקל וצמיחה של 31.4% ברווח ל-1.8 מיליון שקל.</p>
      <p> </p>
      <figure>
        <img src="https://images1.calcalist.co.il/PicServer2/20122005/391259/CAL031182L.jpg"/>
        <figcaption>עדי אייל מנכ"ל וואן טכנולוגיות תוכנה <br/>צילום: עמית שעל</figcaption>
      </figure>
    </article>
  </body>
</html>