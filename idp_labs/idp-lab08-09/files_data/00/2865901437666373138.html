<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/abidal-napario-oci-u-rijeci-da-li-je-dinamov-bruno-stasao-za-barselonu/342811"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Abidal napario oči u Rijeci, da li je Dinamov Bruno stasao za Barselonu?"/>
    <meta property="og:description" content="Hrvatski mediji pišu o interesovanju Katalonaca za sjajnog napadača Zagrepčana"/>
  </head>
  <body>
    <article>
      <h1>Abidal napario oči u Rijeci, da li je Dinamov Bruno stasao za Barselonu?</h1>
      <h2>Hrvatski mediji pišu o interesovanju Katalonaca za sjajnog napadača Zagrepčana</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Nije tajna da je jedan od kratkoročnih ciljeva Barselone dovođenje novog napadača koji bi rasteretio <b>Luisa Suareza</b>. Prioritet je <b>Lautaro Martinez</b> iz Intera, ali za svaki slučaj mora da postoji i alternativa ukoliko se dovođenje Argentinca ispostavi kao problematičan posao.</p>
      <p>Imati prioritetnu metu je normalno za veliki klub, ali je ključ uspeha na transfer pijaci imati i adekvatne alternative. U Barsinom slučaju to su fudbaleri profila sličnog <b>Lautaru</b> poput <b>Donijela Malena</b> (PSV Ajndhoven), <b>Rafaela Leaa</b> (Milan) ili <b>Viktora Osimena</b> (Lil), koji su samo neki od kandidata za buduće dane. Zanimljivo ime Katalonci su pronašli i u Hrvatskoj, a radi se o napadaču Dinama iz Zagreba <b>Brunu Petkoviću</b> koji je zapao za oko sportskom direktoru <b>Eriku Abidalu</b>.</p>
      <p>Ovaj 25-godišnji golgeter već ima četiri pogotka na sedam nastupa za Kockaste u kvalifikacijama za EURO, dok je 15 puta pogađao za Dinamo u prvenstvu Hrvatske i Ligi šampiona. Hrvatski mediji su objavili da je zbog toga <b>Abidal</b> bio prisutan preksinoć u Rijeci kako bi se sa saradnicima uživo uverio u <b>Petkovićeve</b> kvalitete. I imao je šta da vidi, golgeter Dinama je postigao treći gol i otklonio svaku dilemu oko plasmana Hrvatske na Evropsko prvenstvo. </p>
      <p><b>Bruno Petković</b> je u leto 2018. stigao na Maksimir iz redova Bolonje za samo 1.000.000 evra, a uz sjajnog Španca <b>Danija Olma</b> jedan je od najboljih prvotimaca zagrebačkog kluba koji igra sjajno u Ligi šampiona ove sezone, tako da nije čudno što ga prate najveći klubovi Evrope.</p>
      <figure>
        <img src="https://mozzartsport.com/upload/CKEditor/Baneri/5.2%20Radojic%CC%8Cic%CC%81%201080x1080px.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>