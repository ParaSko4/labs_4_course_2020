<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819979-aponia-i-pivdenna-korea-ne-zmogli-domovitisa-pro-obmin-vijskovou-informacieu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-18T00:32:00+00:00"/>
    <meta property="og:title" content="Японія і Південна Корея не змогли домовитися про обмін розвідданими"/>
    <meta property="og:description" content="Міністрам оборони Японії та Південної Кореї не вдалося досягти прогресу щодо продовження двосторонньої угоди про обмін військовими розвідданими."/>
  </head>
  <body>
    <article>
      <h1>Японія і Південна Корея не змогли домовитися про обмін розвідданими</h1>
      <h2>Міністрам оборони Японії та Південної Кореї не вдалося досягти прогресу щодо продовження двосторонньої угоди про обмін військовими розвідданими.</h2>
      <address>
        <time datetime="2019-11-18T00:32:00+00:00">18 Nov 2019, 00:32</time>
      </address>
      <p>Про це інформує <a href="https://www3.nhk.or.jp/nhkworld/en/news/20191117_17/">NHK</a>.</p>
      <p>"Японія та Південна Корея не змогли подолати суперечності щодо продовження терміну двосторонньої угоди про обмін розвідданими", - йдеться у повідомленні.</p>
      <p>Міністр оборони Японії Таро Коно та його південнокорейський колега Чон Ген Ду провели зустріч у неділю у Бангкоку.</p>
      <p>У центрі їхньої уваги була угода, відома як GSOMIA. Термін її дії має закінчитися 23 листопада. Сеул вирішив не продовжувати домовленість в умовах погіршення двосторонніх відносин через історичні суперечки та торговельні питання.</p>
      <p>Як сказав Таро Коно, співпраця між Японією та Південною Кореєю, а також між цими двома державами та <a href="https://www.ukrinform.ua/tag-ssa">США</a> є вирішальним чинником для безпеки регіону. Японська сторона закликала Південну Корею дати розважливу відповідь щодо GSOMIA.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2786933-seul-zaavlae-pro-gotovnist-prodovzuvati-peregovori-z-phenanom.html">Сеул заявляє про готовність продовжувати переговори з Пхеньяном</a>
      </blockquote>
      <p>Чон Ген Ду заявив, що шкодує, що двосторонні відносини зайшли в глухий кут з різних питань. Він додав, що сподівається на співпрацю з колегою, але повторив позицію своєї країни стосовно непродовження чинності угоди.</p>
      <p>Як повідомлялося, США неодноразово закликали Японію та Південну Корею продовжити термін чинності цієї військової угоди.</p>
    </article>
  </body>
</html>