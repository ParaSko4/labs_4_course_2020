<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773968,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="אינרום מציגה צמיחה בכל הפרמטרים - בין היתר בהשפעת עיתוי חגי תשרי"/>
    <meta property="og:description" content="חברת תעשיות הבניה (ובעלת השליטה בין היתר באיטונג ומיסטר פיקס) גדלה בהכנסות וברווחים; החגים באוקטובר תרמו בעיקר לצמיחה בהכנסות והירידה בשערי המט&quot;ח תרמו בעיקר לשיפור ברווחיות הגולמית; ציון גינת, יו&quot;ר אינרום: &quot;בכוונתנו להמשיך להתפתח ולהוביל את שווקי התשומות לבנייה והשיפוצים בהם אנו פועלים&quot;"/>
  </head>
  <body>
    <article>
      <h1>אינרום מציגה צמיחה בכל הפרמטרים - בין היתר בהשפעת עיתוי חגי תשרי</h1>
      <h2>חברת תעשיות הבניה (ובעלת השליטה בין היתר באיטונג ומיסטר פיקס) גדלה בהכנסות וברווחים; החגים באוקטובר תרמו בעיקר לצמיחה בהכנסות והירידה בשערי המט"ח תרמו בעיקר לשיפור ברווחיות הגולמית; ציון גינת, יו"ר אינרום: "בכוונתנו להמשיך להתפתח ולהוביל את שווקי התשומות לבנייה והשיפוצים בהם אנו פועלים"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">אורי גלאור</a></address>
      <p>חברת תעשיות הבניה <a href="https://www.calcalist.co.il/stocks/home/0,7340,L-3959-1132356,00.html?quote=%D7%90%D7%99%D7%A0%D7%A8%D7%95%D7%9D">אינרום</a> פרסמה הבוקר (ב') את דוחותיה הכספיים לרבעון השלישי: הכנסות החברה ברבעון השלישי צמחו ב-8.9% והסתכמו ל-262.1 מיליון שקל לעומת 240.7 מיליון שקל ברבעון המקביל אשתקד. בנטרול השפעת מעבר קו הבטון (הסבה המבוצעת של מפעל בטון לייצור מוצרי בטון לתשתיות תת קרקעיות) הצמיחה בהכנסות החברה ברבעון השלישי הייתה עומדת על כ-11.7%. סיבה מרכזית לצמיחה בהכנסות הינה עיתוי חגי תשרי, שברבעון המקביל אשתקד נפלו על חודש ספטמבר, בעוד השנה חגי תשרי נפלו בחודש אוקטובר (ברבעון הרביעי).</p>
      <p>ההכנסות במגזר פתרונות הבניה, תחת מותג איטונג, הסתכמו ב-78 מיליון שקל, מול הכנסות של כ-75.2 מיליון שקל ברבעון המקביל, עליה של 3.8%. במגזר מוצרי גמר לבניה, תחת מותגי כרמית ומיסטר פיקס, נרשמה עליה של 11.9% בהכנסות שהסתכמו ב-71 מיליון שקל, אל מול 63.4 מיליון שקל ברבעון המקביל אשתקד. בחברת נירלט בה מחזיקה אינרום כ-62%, המרכזת את מגזר הצבעים, נרשמה עלייה של 10.7% בהכנסות ל-113 מיליון שקל, בהשוואה ל-102 מיליון שקל ברבעון המקביל אשתקד.</p>
      <figure>
        <img src="https://images1.calcalist.co.il/PicServer3/2016/05/04/604953/DG-240416-CALCALIST2008771_l.jpg"/>
        <figcaption>מפעל איטונג לבלוקים <br/>צילום: אלעד גרשגורן</figcaption>
      </figure>
      <p>הרווח הגולמי של החברה עלה ב-19.5% כאשר הסתכם ב- 107.4 מיליון שקל (שיעור רווח גולמי 41%) לעומת כ-89.8 מיליון שקל (שיעור רווח גולמי 37.3%). השיפור בשיעור הרווחיות הגולמית נבע בעיקר מהירידות בשערי המט"ח האירו והדולר. העלייה ברווח הגולמי שהציגה הקבוצה בתקופות המדווחות והגידול בשיעורו נבעה בעיקר מהגידול בהיקף המכירות ומתמהיל המכירות של הקבוצה שלווה בשיפור בשיעור תצרוכת החומרים, בין היתר, כנובע מהירידות שחלו בשערי המט"ח (אירו ודולר) בתקופות אלו.</p>
      <p>הרווח התפעולי של החברה צמח ב-31.4% כאשר הסתכם בכ-55.6 מיליון שקל (שיעור רווח תפעולי 21.2%) אל מול רווח תפעולי של 42.4 מיליון שקל (שיעור רווח תפעולי 17.6%). עיקר העליה ברווח התפעולי נבעה מהעליה במכירות ומהשיפור ברווח הגולמי. הרווח התפעולי של מגזר פתרונות בניה צמח ב-22.7% כאשר הסתכם ב-12.9 מיליון שקל (שיעור רווח תפעולי 16.5%) זאת אל מול 10.5 מיליון שקל (שיעור רווח תפעולי 14%) ברבעון המקביל אשתקד.</p>
      <p>הרווח התפעולי של מגזר מוצרי גמר לבניה צמח ב-25.2% כאשר הסתכם ב-19.5 מיליון שקל (שיעור רווח תפעולי 27.4%), זאת אל מול 15.6 מיליון שקל (שיעור רווח תפעולי 24.6%) ברבעון המקביל אשתקד. הרווח התפעולי במגזר מוצרי הצבעים צמח ב-37% כאשר הסתכם ב-21.7 מיליון שקל (שיעור רווח תפעולי 19.2%), זאת אל מול רווח מגזרי של 15.8 מיליון שקל (שיעור רווח תפעולי 15.5%) ברבעון המקביל אשתקד.</p>
      <p>ה-EBITDA (בנטרול יישום תקן IFRS16) שהציגה הקבוצה ברבעון השלישי צמחה ב-23% כאשר הסתכמה ב-61.9 מיליון שקל אל מול 50.3 מיליון שקל ברבעון המקביל אשתקד.</p>
      <p>בשורה התחתונה הרווח הנקי המיוחס לבעלי המניות צמח ב-24.7% כאשר הסתכם ב-33.2 מיליון שקל אל מול 26.6 מיליון שקל ברבעון המקביל אשתקד. במסגרת אישור הדוחות לרבעון השלישי החליט דירקטוריון החברה על חלוקת דיבידנד לבעלי מניותיה בסך של כ-24.9 מיליון שקל.</p>
      <p>נועם שצ'לקה, מ"מ מנכ"ל החברה אמר בשיחה עם "כלכליסט" כי "אנו כרגע בבחינה אסטרטגית באילו מקומות אנחנו רוצים לראות את עצמנו בשנים הקרובות אל מול המגמות השונות בשווקים ובכלל, וזאת בראייה קדימה לצמיחה והתרחבות לצד המשך מיקוד בפעילויות הליבה. במסגרת כך אנו מחפשים להרחיב ולשפר את שרשרת הערך שאנו מציעים עבור לקוחותינו, ומצפים לקראת פתיחתו ולחדירה מוצלחת של קו צינורות הבטון החדש, שנמצא כבר ביישורת האחרונה והצפי שיתחיל לפעול בתחילת שנה הבאה. אין ספק שקו זה יהווה מנוע צמיחה משמעותי ורגל חזקה נוספת לקבוצה".</p>
      <p>ציון גינת, יו"ר אינרום תעשיות בנייה, מסר עם פרסום הדוח: "אינרום נאמנה לתכניותיה להמשך הרחבת פעילות הקבוצה והבטחת צמיחתה ארוכת הטווח. בכוונתנו להמשיך להתפתח ולהוביל את שווקי התשומות לבנייה והשיפוצים בהם אנו פועלים, לרבות על ידי כניסה לתחומים חדשים שבהם לקבוצה יש יתרון תחרותי, כל זה תוך שמירה על ערכי הקבוצה, ובכללם מיקוד עסקי, חדשנות, מצויינות תפעולית ושיפור מתמיד בשירות למגוון".</p>
    </article>
  </body>
</html>