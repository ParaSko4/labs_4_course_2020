<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/ca5bc38c9d670adf/cristiano-ronaldo-ironizat-de-fanii-din-luxemburg-a-atins-o-borna-istorica-la-nationala-portugaliei.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Cristiano Ronaldo, ironizat de fanii din Luxemburg: A atins o bornă istorică la naționala Portugaliei"/>
    <meta property="og:description" content="Cristiano Ronaldo a marcat din nou pentru naționala Portugaliei, însă până la gol, a trebuit să treacă prin ironiile fanilor din Luxemburg. După o execuție defectuoasă, în minutul 27 al partidei Luxemburg - Portugalia, din preliminariile Euro 2020, toată tribuna a început să scandeze"/>
  </head>
  <body>
    <article>
      <h1>Cristiano Ronaldo, ironizat de fanii din Luxemburg: A atins o bornă istorică la naționala Portugaliei</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Jurnal.md</a></address>
      <p>
        <b>Cristiano Ronaldo a marcat din nou pentru naționala Portugaliei, însă până la gol, a trebuit să treacă prin ironiile fanilor din Luxemburg. După o execuție defectuoasă, în minutul 27 al partidei Luxemburg - Portugalia, din preliminariile Euro 2020, toată tribuna a început să scandeze "Messi, Messi!".</b>
      </p>
      <p>Este arhicunoscută rivalitatea dintre cei doi, mai ales de pe vremea când Ronaldo juca și el în La Liga, dar la Real Madrid, în timp ce Messi se flă la rivala Barcelona. Cu toate că Ronaldo s-a transferat la Juventus, lupta pentru recorduri continuă între cei doi, la nivel european și internațional.</p>
      <p>După gestul luxemburghezilor, atacantul Portugaliei s-a făcut că nu aude și și-a văzut de treabă, însă este clar că l-a deranjat acest lucru, mai ales că nu este prima dată când pățește așa ceva.</p>
      <p>Portugalia s-a impus cu 2-0 în meciul din Luxemburg, după golurile lui Bruno (39) și Ronaldo (86) și s-a calificat la Euro 2020, iar Ronaldo a ajuns la 99 de goluri înscrise pentru echipa națională a Portugaliei în 164 de selecții. Este, în același timp, cel mai bun marcator din istoria lusitanilor și e urmat la mare distanță de Pedro Pauleta, cu 47 de goluri.</p>
      <p>În plus, atacantul de 34 de ani a ajuns la 11 reușite în aceste preliminarii, la egalitate cu englezul Harry Kane și cu israelianul Eran Zahavi.</p>
      <p>Portugalia a terminat pe locul al doilea în grupa B, la două puncte în spatele Ucrainei.</p>
      <p>Dacă va evolua și la Euro 2020, Cristiano Ronaldo va deveni primul jucător din istorie care va juca în 5 turnee finale ale Campionatului European.</p>
    </article>
  </body>
</html>