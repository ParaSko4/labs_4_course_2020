<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461528/%e0%a6%aa%e0%a7%87%e0%a6%81%e0%a7%9f%e0%a6%be%e0%a6%9c%e0%a7%87%e0%a6%b0-%e0%a6%a6%e0%a6%be%e0%a6%ae-%e0%a6%8f%e0%a6%95-%e0%a6%b8%e0%a6%aa%e0%a7%8d%e0%a6%a4%e0%a6%be%e0%a6%b9%e0%a7%87%e0%a6%b0-%e0%a6%ae%e0%a6%a7%e0%a7%8d%e0%a6%af%e0%a7%87-%e0%a6%a8%e0%a6%be"/>
    <meta property="og:site_name" content="Daily Janakantha"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="পেঁয়াজের দাম এক সপ্তাহের মধ্যে না কমলে হস্তক্ষেপ করবে হাইকোর্ট"/>
    <meta property="og:description" content="স্টাফ রিপোর্টার ॥ পেঁয়াজের অস্বাভাবিক দাম এক সপ্তাহের মধ্যে না কমলে হস্তক্ষেপ করবে হাইকোর্ট। আদালত বলেছে, আপনারা এক সপ্তাহ দেখেন। এর মধ্যে যদি পেঁয়াজের মূল্য পরিস্থিতি স্বাভাবিক না হয় তাহলে আমরা হস্তক্ষেপ করব। এদিকে খোঁজ নিয়ে দেখা গেছে, বাজারে পেঁয়াজের দাম কেজি প্রতি ১৫ থেকে ..."/>
  </head>
  <body>
    <article>
      <h1>পেঁয়াজের দাম এক সপ্তাহের মধ্যে না কমলে হস্তক্ষেপ করবে হাইকোর্ট</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>স্টাফ রিপোর্টার ॥ পেঁয়াজের অস্বাভাবিক দাম এক সপ্তাহের মধ্যে না কমলে হস্তক্ষেপ করবে হাইকোর্ট। আদালত বলেছে, আপনারা এক সপ্তাহ দেখেন। এর মধ্যে যদি পেঁয়াজের মূল্য পরিস্থিতি স্বাভাবিক না হয় তাহলে আমরা হস্তক্ষেপ করব। এদিকে খোঁজ নিয়ে দেখা গেছে, বাজারে পেঁয়াজের দাম কেজি প্রতি ১৫ থেকে ২০ টাকা পর্যন্ত কমেছে। অন্যদিকে ভোলার চরফ্যাশন উপজেলার নুরাবাদ ও আহম্মদপুর ইউনিয়ন পরিষদের নির্বাচন দ্রুত সম্পন্ন করার জন্য নির্বাচন কমিশনকে নির্দেশ দিয়েছে আপীল বিভাগ। চিপসের প্যাকেটে খেলনা অফার বিষয়টি তদন্ত করে ১৪ দিনের মধ্যে প্রতিবেদন দিতে বিএসটিআইকে নির্দেশ দিয়েছে আদালত। পরিবেশ ছাড়পত্র না থাকায় বুড়িগঙ্গার পাশে ২৭ শিল্প কারখানা ১৫ দিনের মধ্যে বন্ধের নির্দেশ দিয়েছে হাইকোর্ট। এদিকে দুর্নীতি মামলায় লতিফ সিদ্দিকীর জামিন বহাল রেখেছে আপীল বিভাগ। অন্যদিকে জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপার্সন খালেদা জিয়ার জামিন আবেদন খারিজ করে হাইকোর্টের আদেশের বিরুদ্ধে আপীল আবেদনের শুনানির জন্য ২৫ নবেম্বর দিন ঠিক করেছে চেম্বার আদালত। সেই সঙ্গে আবেদনটি আপীল বিভাগে পাঠিয়ে দিয়েছে। রবিবার আপীল বিভাগ, চেম্বার কোর্ট ও হাইকোর্টের সংশ্লিষ্ট বেঞ্চগুলো এ আদেশ দিয়েছে।</p>
      <p>পেঁয়াজের অস্বাভাবিক দাম এক সপ্তাহের মধ্যে না কমলে হস্তক্ষেপ করবে হাইকোর্ট। রিটের শুনানিকালে বিচারপতি মোঃ নজরুল ইসলাম তালুকদার ও বিচারপতি কে এম হাফিজুল আলমের সমন্বয়ে গঠিত হাইকোর্টের দ্বৈত বেঞ্চ রবিবার এ মন্ত্রব্য করে। এ সময় রিটকারী আইনজীবী তানভীর আহম্মেদ আদালতে ছিলেন।</p>
      <p>খোঁজ নিয়ে দেখা গেছে, বাজারে পেঁয়াজের দাম কমতে শুরু করেছে। রবিবার ঝিগাতলা, কাওরানবাজার ও রায়েরবাজারে ঘুরে দেখা গেছে কেজি প্রতি ১৫ থেকে ২০ টকা কমেছে। শুক্র শনিবার যেখানে প্রতি কেজি পেঁয়াজ বিক্রি হয়েছিল ২৬০ থেকে ২৭০ টাকা, সেখানে রবিবার বিক্রি হয়েছে ২৪০ টাকা। দেশী হাইব্রিড পেঁয়াজ বিক্রি হয়েছে ২০০ টাকা, মিসরের পেঁয়াজ ১৮০ টাকা কেজিতে বিক্রি হতে দেখা গেছে। ঝিগাতলা ঘুরে দেখা গেছে, সেখানে দেশী ভাল মানের পেঁয়াজ প্রতি কেজি ২৪০ টাকা দরে বিক্রি হচ্ছে। শনিবার যার মূল্য ছিল ২৬০ টাকা। মিসরের বড় সাইজের পেঁয়াজ বিক্রি করা হচ্ছে ১৮০ টাকায়, শনিবার যা বিক্রি হয়েছে ২০০ টাকা। এক ব্যবসায়ী জানান, রবিবার ভোরে শ্যামবাজার থেকে প্রতি কেজি ১৮ টাকা কমে পেঁয়াজ কিনতে পেরেছেন। তাই তিনি ২০ টাকা কমে বিক্রি করতে পারছেন। এতে ব্যবসায়ীরা অনেক সন্তুষ্ট। কারণ ৩০-৪০ টাকার পেঁয়াজ এখন বিক্রি করতে হচ্ছে ২৪০ টাকায়। কাওরানবাজারের এক ব্যবসায়ী জানান, শনিবারের তুলনায় রবিবার সব ধরনের পেঁয়াজের দাম ১৫ থেকে ২০ টাকা পর্যন্ত কমেছে। রবিবার দেশী ভাল পেঁয়াজ বিক্রি হয়েছে ২৩০ টাকায়, যা শনিবার বিক্রি হয়েছিল ২৫০ টাকা। দেশী হাইব্রিড পেঁয়াজ বিক্রি হয়েছে ২শ’ টাকা, শনিবার যা ছিল ২২০ টাকা। পাকিস্তানী প্রতি কেজি পেঁয়াজ বিক্রি হয়েছে ১৮০ টাকায়, শনিবার যা ছিল ২০০ টাকা ।</p>
      <p>২৭ শিল্পকারখানা বন্ধের নির্দেশ</p>
      <p>বুড়িগঙ্গার পাশে অবস্থিত ২৭ শিল্প কারখানার পরিবেশ ছাড়পত্র না থাকায় সেগুলোকে ১৫ দিনের মধ্যে বন্ধের নির্দেশ দিয়েছে হাইকোর্ট। একই সঙ্গে দূষণ বন্ধে পদক্ষেপ না নেয়ায় ওয়াসা এমডিকে শোকজ করা হয়েছে। বিচারপতি গোবিন্দ চন্দ্র ঠাকুর ও বিচারপতি মোহাম্মদ উল্লার সমন্বয়ে গঠিত হাইকোর্টের দ্বৈত বেঞ্চ রবিবার এ আদেশ দেয়। আবেদনকারীর পক্ষে শুনানি করেন এ্যাডভোকেট মনজিল মোরসেদ।</p>
      <p>ভোলার দুই ইউপি নির্বাচন দ্রুত করার নির্দেশ</p>
      <p>ভোলার চরফ্যাশন উপজেলার নুরাবাদ ও আহম্মদপুর ইউনিয়ন পরিষদের নির্বাচন দ্রুত সম্পন্ন করার জন্য ইসিকে নির্দেশ দিয়েছে আপীল বিভাগ। রবিবার পৃথক দুই ভোটার মোঃ বজলুর রহমান ও ফখরুল ইসলামের আবেদনের প্রেক্ষিতে প্রধান বিচারপতি সৈয়দ মাহমুদ হোসেনের নেতৃত্বে আপীল বেঞ্চ এ আদেশ দেয়। আদালতে আবেদনের পক্ষে ছিলেন সিনিয়র আইনজীবী ইউসুফ হোসেন হুমাযুন, এ্যাটর্নি জেনারেল মাহবুবে আলম। অন্যদিকে ছিলেন এ এম আমিন উদ্দিন ।</p>
      <p>চিপসের প্যাকেটে খেলনা বিএসটিআইকে প্রতিবেদন দাখিলের নির্দেশ</p>
      <p>চিপসের প্যাকেটে খেলনা অফার বিষয়টি তদন্ত করে ১৪ দিনের মধ্যে প্রতিবেদন দিতে বিএসটিআইকে নির্দেশ দিয়েছে হাইকোর্ট। একই সঙ্গে চিপসের প্যাকেটে শিশুদের খেলনা না ঢোকাতে সংশ্লিষ্ট কোম্পানিগুলোকে কেন নির্দেশ দেয়া হবে না তা জানতে রুল জারি করা হয়েছে। বাণিজ্য সচিব, এমএম ইস্পাহানি লিমিটেডের চেয়ারম্যান ও হেড মার্কেটিংকে রুলের জবাব দিতে বলা হয়েছে। বিচারপতি ইনায়েতুর রহিম ও বিচারপতি মোঃ মোস্তাফিজুর রহমানের সমন্বয়ে গঠিত হাইকোর্টের দ্বৈত বেঞ্চ এ আদেশ দেয়। উপস্থিত ছিলেন রিটকারী আইনজীবী মোঃ মুনীরুজ্জামান।</p>
      <p>খালেদা জিয়ার জামিন আবেদন শুনানি ২৫ নবেম্বর</p>
      <p>জিয়া চ্যারিটেবল ট্রাস্ট দুর্নীতি মামলায় বিএনপির চেয়ারপার্সন খালেদা জিয়ার জামিন আবেদন খারিজ করে হাইকোর্টের আদেশের বিরুদ্ধে আপীল আবেদনের শুনানির জন্য ২৫ নবেম্বর ঠিক করেছে চেম্বার আদালত। একই সঙ্গে আবেদনটি আপীল বিভাগে পাঠিয়ে দেয়া হয়েছে। রবিবার চেম্বার বিচারপতি নুরুজ্জামানের আদালত এ দিন ঠিক করে দেয়। আদালতে খালেদা জিয়ার পক্ষে ছিলেন জয়নুল আবেদীন, ব্যারিস্টার মাহবুব উদ্দিন খোকন আর দুদকের পক্ষে ছিলেন খুরশীদ আলম খান ও রাষ্ট্রপক্ষে ছিলেন এ্যাটর্নি জেনারেল মাহবুবে আলম।</p>
    </article>
  </body>
</html>