<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zakopao-keln-dobio-otkaz-pa-novi-posao-posle-devet-dana/342804"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Zakopao Keln, dobio otkaz, pa novi posao posle devet dana"/>
    <meta property="og:description" content="Ponovo u sedlu..."/>
  </head>
  <body>
    <article>
      <h1>Zakopao Keln, dobio otkaz, pa novi posao posle devet dana</h1>
      <h2>Ponovo u sedlu...</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>Posle nedelju dana potrage Majnc je odlučio da akciju spasavanja u Bundesligi poveru <b>Ahimu Beierlorzeru</b>. Samo devet dana proveo je na birou rada ovaj 51-godišnji nemački stručnjak koji je 9. novembra posle poraza od Hofenhajma (2:1) smenjen na klupi Kelna, a zanimljivo da će debi na klupi Majnca imati u nedelju protiv istog tima samo na gostovanju.</p>
      <p><b>Beierlorzer</b> koji je poptisao ugovor do juna 2022. godine, će na klupi Majnca zameniti <b>Sandra Švarca</b>, a imenovanje nekadašnjeg trenera mlađih kategorija RB Lajpciga obrazložio je sportski direktor <b>Ruven Šreder</b>.<br/><b>"Iskustvo koje je imao u Kelnu ne može da sruši njegov profesionalni kredibilitet.</b> <b>Ahim je tipičan trener koji je potreban Majncu u smislu kontinuiteta i načina rada. Radi se o fudbalskom znalcu koji je ostvario izvanredan profesionalni napredak i poseduje prirodan autoritet da bude lider u razvoju timskog duha."</b></p>
      <p><b>Ahim Beierlorzer</b> se raduje novom izazovu. Kako i ne bi pošto je brzo našao posao...<br/><b>"U Majncu se poštuje jasna fudbalska filozofija, što se podudara i sa mojim načelima. Želim da igramo aktivno, sa visokim stepenom presinga i velikom strašću"</b>, poručio je <b>Beierlorzer</b>.</p>
      <p>Nema šta, zanimljiva odluka čelnih ljudi u Majncu koji su pitanje opstanka poverili čoveku koji se nije dokazao u Bundesligi. Najbolje rezultate u seniorskoj konkurenciji pravio je sa drugoligašem Regenzburgom, Keln je zakopao, a videćemo da li će naparaviti neki pomak u nekadašnjem klubu <b>Jirgena Klopa</b>.</p>
      <p>
        <b>BUNDESLIGA - tabela</b>
      </p>
      <figure>
        <img src="https://mozzartsport.com/upload/CKEditor/18.11.2019/bundeliga.jpg"/>
      </figure>
      <figure>
        <img src="https://mozzartsport.com/upload/CKEditor/Baneri/12.Milan%20Pavkov%2C%20FK%20Borac%201080x1080.jpg"/>
      </figure>
      <p> </p>
      <p><b>Foto</b>:<i> Reuters</i></p>
    </article>
  </body>
</html>