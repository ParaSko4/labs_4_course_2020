<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773910,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="אחרי פסגות - גם מיטב דש יוצא למהלך של פיטורים"/>
    <meta property="og:description" content="בית ההשקעות השני בגודלו מעסיק 1,000 עובדים, ההערכה שעשרות יפוטרו; המנכ&quot;ל אילן רביב &quot;מחובתנו לבחון את היעילות שלנו ולהתאימה לתנאי השוק&quot;; בחודש שעבר הודיע מנכ&quot;ל פסגות ראובן קפלן על קיצוץ של 7% בכוח האדם"/>
  </head>
  <body>
    <article>
      <h1>אחרי פסגות - גם מיטב דש יוצא למהלך של פיטורים</h1>
      <h2>בית ההשקעות השני בגודלו מעסיק 1,000 עובדים, ההערכה שעשרות יפוטרו; המנכ"ל אילן רביב "מחובתנו לבחון את היעילות שלנו ולהתאימה לתנאי השוק"; בחודש שעבר הודיע מנכ"ל פסגות ראובן קפלן על קיצוץ של 7% בכוח האדם</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">רחלי בינדמן</a></address>
      <p>מיטב דש מפטר עובדים: התחרות בענף בתי ההשקעות והשחיקה בדמי הניהול מאלצת את הנהלות לצאת למהלכי התייעלות. אחרי<a href="https://www.calcalist.co.il/markets/articles/0,7340,L-3772372,00.html">מהלך הפיטורים עליו הכריז לפני כחודש מנכ"ל בית ההשקעות פסגות</a> ראובן קפלן, מצטרף בית ההשקעות השני בגודלו בישראל <a href="https://www.calcalist.co.il/stocks/home/0,7340,L-3959-1081843,00.html?quote=%D7%9E%D7%99%D7%98%D7%91%20%D7%93%D7%A9">מיטב דש</a> עם מהלך דומה.</p>
      <p>במכתב ששלח הבוקר לעובדים מנכ"ל מיטב דש אילן רביב הוא מסביר: "מזה מספר שנים קיימת מגמה בענף בתי ההשקעות של שחיקה בהכנסות וגידול בהוצאות. בנסיבות אלה מחובתנו לבחון את היעילות שלנו ולהתאימה לתנאי השוק. לאחר בחינה ארוכה ומחשבה התקבלה החלטה כי החברה נדרשת לתהליך צמצום רוחבי של התאמת ההוצאות למבנה ההכנסות והפעילות הנוכחית. המשמעות הינה צמצום של כמות העובדים המועסקים בחברה".</p>
      <p>עובדי מיטב דש מאוגדים תחת ההסתדרות הלאומית והמו"מ עם נציגי הוועד יחל בקרוב. במיטב מועסקים כיום כ-1,000 עובדים - רביב לא חושף את מספר המפוטרים המיועד אך לפי הערכות מדובר בעשרות. קפלן שנקט כאמור מהלך דומה החליט גם לשנות את המבנה הארגוני בפסגות ולחזור למודל "מטריציוני" של שיווק נפרד לכל פעילות.</p>
      <p>בתוך כך דיווח בית ההשקעות על התוצאות הכספיות ברבעון השלישי: הרווח הנקי של מיטב דש בחודשים יולי-ספטמבר הסתכם ב-27 מיליון שקל, עלייה של 8% בהשוואה לרבעון המקביל בשנה קודמת. ההכנסות נשחקו ובמעט הסתכמו ב-227 מיליון שקל, בהשוואה ל-231 ברבעון המקביל אשתקד.</p>
      <p>ההכנסות מניהול פנסיה וגמל הסתכמו ב-79 מיליון שקל לעומת 80 מיליון שקל ברבעון המקביל. נמשכת השחיקה בדמי הניהול הממוצעים בגמל, לצד עלייה בהכנסות בפנסיה בזכות קרן פנסיית ברירת המחדל. הכנסות בית ההשקעות מפעילות קרנות נאמנות ותעודות סל הסתכמו ב-78 מיליון שקל לעומת 89 מיליון שקל ברבעון המקביל, על רקע תיקון 28 שהפך את תעודות הסל לקרנות סל. ברבעון נרשם גם הפסד של 4 מיליון שקל בתיק הנוסטרו לעומת רווח אפסי ברבעון המקביל אשתקד. ההפסד נגרם בין היתר בגלל פוזיציות דולריות שירדו בשערוך לשקלים בשל שחיקת הדולר.</p>
      <p> </p>
      <figure>
        <img src="https://images1.calcalist.co.il/PicServer3/2018/08/14/840037/1L.jpg"/>
        <figcaption>אילן רביב מנכ"ל מיטב דש <br/>צילום: יובל חן</figcaption>
      </figure>
    </article>
  </body>
</html>