<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/s-hyundai-ioniq-electric-na-prvni-zarucni-prohlidce-co-jsme-zjistili-4578"/>
    <meta property="og:site_name" content="fDrive.cz"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="S Hyundai Ioniq Electric na první záruční prohlídce. Co jsme zjistili?"/>
    <meta property="og:description" content="Cena servisní prohlídky je nižší než u spalovacího modelu, i tak jsme očekávali větší rozdíl V článku se dozvíte, co přesně se na servisním zásahu dělo, včetně celkové ceny za prohlídku"/>
  </head>
  <body>
    <article>
      <h1>S Hyundai Ioniq Electric na první záruční prohlídce. Co jsme zjistili?</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Zoltán Pultzner</a></address>
      <ul>
        <li>
          <b>Cena servisní prohlídky je nižší než u spalovacího modelu, i tak jsme očekávali větší rozdíl</b>
        </li>
        <li>
          <b>V článku se dozvíte, co přesně se na servisním zásahu dělo, včetně celkové ceny za prohlídku</b>
        </li>
      </ul>
      <p>S redakčním elektromobilem Hyundai Ioniq Electric jsme najezdili 15 000 kilometrů k plné spokojenosti. Nebýt dvou maličkostí, konkrétně jedné vypálené žárovky osvětlení RZ (dříve SPZ) a uvolněného kontaktu couvacího čidla, které se objevily začátkem testu, mohli bychom navíc tvrdit, že naprosto bez poruchy. Ale co se dá dělat, z tohoto důvodu jsme měli jedinou neplánovanou návštěvu značkového servisu, kde nám obě závady odstranili na počkání.</p>
      <slideshow>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31879"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31883"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31885"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31888"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31889"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31890"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31891"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31898"/>
        </figure>
      </slideshow>
      <p>Teď nás čekala návštěva již druhá, tentokráte plánovaná. Po 15 tisících kilometrech nadešel čas na první inspekční prohlídku. Vybrali jsme si značkový servis, kde jsme byli napoprvé velmi spokojeni. Jak prohlídka probíhala? Nejdříve přejímací technik detailně zkontroloval vozidlo a pořídil sadu fotek. Pak následovala zkušební jízda, během které vozidlo nevykazovalo žádné závady. Na sedadlo řidiče, volant a podlahu přejímací technik položil ochranné fólie, které zabránily eventuálnímu zašpinění vnitřku vozu mechanikem. Poté bylo vozidlo převezeno do karanténní zóny, které bylo odděleno od ostatních pracovišť výrazným řetězem bílo červené barvy. Na vozidle byl výrazný štítek s nápisem: „POZOR NEBEZPEČÍ, Vysoké napětí. Nedotýkejte se vozu během opravy“, i když dle servisního technika mají tyto přísné bezpečnostní opatření zdůvodnění pouze při opravách vysokonapěťové části vozidla, které jsou naprosto výjimečné. Za standardních prohlídek a oprav je totiž naprosto vyloučené si někde sáhnout na vysoké napětí. Všechny vodiče vysokého napětí jsou schované v oranžových izolacích, které tyto vodiče a připojovací konektory dokonale chrání od okolí.</p>
      <p>Na vůz na zvedáku byl zespoda docela nezvyklý pohled. Na rozdíl od všech klasických vozů se spalovacím motorem je spodek elektromobilu Ioniq kompletně zakrytovaný a je úplně rovný. Kryt v zadní části končí těsně před nápravnicí a za ní ve stejné výšce pokračuje vlastní baterka v místě, kde většinou bývá nádrž a dále pokračuje pod zavazadlový prostor. Rovný kryt spodku vozidla zlepšuje aerodynamické vlastnosti a současně slouží jako ochrana spodku před poškozením.</p>
      <p>Poté začal servisní technik na voze pracovat. Po základní vizuální kontrole vozidla a kontrole vůlí v podvozku demontoval kola a důkladně vyčistil a promazal brzdy. Je to z toho důvodu, že elektromobil brzdy prakticky vůbec nepoužívá. Brzdí totiž elektromotorem, který brzděním současně vyrábí proud, jenž proudí zpět do akumulátoru. Tím se snižuje spotřeba. Tomuto procesu se říká rekuperace. Brzdy elektromobil používá pouze při úplném zastavení, případně při velmi intenzivním až nouzovém brzdění. A protože se brzdiče s destičkami z tohoto důvodu téměř vůbec nepohybují, mají tendenci „zarůstat“. Proto to důkladné čištění. Mimochodem: destičky po 15 tisících najetých kilometrech měly tloušťku jako úplně nové. U klasických vozidel většinou chybí třetina, polovina a často i více z tloušťky, záleží na stylu jízdy. Po zpětném nasazení kol následovalo dohuštění pneumatik.</p>
      <p>Následovala kontrola slaboproudého akumulátoru. Elektronický zátěžový tester vyhodnotil stav akumulátoru jako bezvadný. A víte proč má každý elektromobil i klasický 12V akumulátor? Je to z důvodu bezpečného napájení měřících a regulačních systémů vozidla, napájení osvětlení, palubní desky, autorádia, displeje atd. Tento nízkonapěťový okruh s napětím cca 12 V musí být dokonale oddělený od vysokonapěťového okruhu s napětím cca 400 V pro pohon vozidla. Bylo by smrtelně nebezpečné přivést do slaboproudých obvodů stejnosměrný proud o napětí 400 V z hlavní trakční baterie. Každá neodborná oprava i zdánlivých maličkostí, například obyčejná výměna žárovky, by mohla končit smrtí. Je totiž velký rozdíl sáhnout si na střídavý proud o vysokém napětí, který většinou kopne nebo zatřese, ale nezabije (kdo z nás to nezažil?), a proud stejnosměrný, který nekope, ale většinou hned zabíjí.</p>
      <p>Aby v případě nehody nedošlo k náhodnému průniku vysokého napětí do nízkonapěťových systémů vozidla, je na přední straně řídícího modulu pohonu instalované čidlo, které po nárazu bleskurychle odpojí vysokonapěťový akumulátor od zbytku vozidla. Poté mechanik zkontroloval kvalitu brzdové a nemrznoucí kapaliny. Obě náplně byly v perfektním stavu. Následně mechanik vyměnil kabinový filtr za nový. Na obrázku je jasně vidět rozdíl mezi filtrem novým a filtrem po 15 000 najetých kilometrech. Zde je vidět, kolik mikročástic (prach, saze) filtr zachytil a nepustil do kabiny vozidla. Mechanik pak napojil vozidlo na originální diagnostiku, která nedetekovala žádné závady. Následovala kontrola geometrie na speciálním pracovišti. Každá měřená hodnota byla v zeleném, tedy optimálním pásmu.</p>
      <slideshow>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31897"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31896"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31894"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31893"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31895"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31880"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31882"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31884"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31886"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31887"/>
        </figure>
        <figure>
          <img src="https://cdn.24net.cz/5/obrazek/hyundai-ioniq-electric-na-servisni-prohlidce-31892"/>
        </figure>
      </slideshow>
      <p>Závěrem ještě ohledně ceny: záruční prohlídka vozidla Hyundai Ioniq Electric stála 5 072 Kč včetně DPH. Cena se ale může trochu lišit případ od případu, záleží, zda se dolévá směs do ostřikovačů, mění brzdová kapalina atd. Ve srovnání s cenou prohlídek vozů i30 je to cca o 1 000 Kč méně, což je příjemné. Vzhledem k tomu, že u elektrického auta se nemění olejový ani palivový filtr a ušetří se jedna náplň kvalitního oleje, očekával jsem o něco větší rozdíl v ceně, a to ve prospěch elektrického auta. Na druhé straně, ceny prohlídek elektromobilu s přibývajícími kilometry zůstávají zhruba na stejné úrovni, ale cena prohlídek vozů se spalovacím motorem s přibývajícími kilometry roste. Proč? U elektrického vozidla se nemění brzdové destičky a kotouče, protože je vůz prakticky nepoužívá. U vozu se spalovacím motorem jejich výměnu majitel zaplatí v ceně druhé, třetí nebo čtvrté prohlídky, dříve nebo později dle stylu jízdy, ale zaplatí. U elektromobilu se rovněž neplatí za výměnu rozvodového řemene, nemění se zapalovací ani žhavící svíčky a nehrozí ani výměna spojky. Tyto a další opotřebující se části, které se časem objeví na účtě za prohlídku vozu se spalovacím motorem, prostě elektromobil nemá a nemůžou se na účtě za prohlídku objevit.</p>
      <h3>Technické parametry Hyundai Ioniq Electric</h3>
      <p>
        <a href="https://fdrive.cz/katalog/hyundai-ioniq-electric/specifikace">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>liftback, 4 470 × 1 820 × 1 450 mm, 1 495 kg</td>
        </tr>
        <tr>
          <th>Pohon</th>
          <td>Elektřina, hnaná náprava: přední</td>
        </tr>
        <tr>
          <th>Výkon</th>
          <td>120 koní, toč&amp;period; moment: 295 Nm</td>
        </tr>
        <tr>
          <th>Baterie</th>
          <td>28 kWh</td>
        </tr>
        <tr>
          <th>Spotřeba</th>
          <td>Kombinovaná: 11,5 kWh / 100 km, dojezd: 280 km</td>
        </tr>
        <tr>
          <th>Infotainment</th>
          <td>8" dotykový displej</td>
        </tr>
        <tr>
          <th>Cena</th>
          <td>859 900 Kč</td>
        </tr>
      </table>
      <related>
        <a href="https://fdrive.cz/clanky/zkusenosti-s-hyundai-ioniq-electric-po-dvou-mesicich-provozu-velmi-prijemne-prekvapeni-4309"/>
        <a href="https://fdrive.cz/clanky/jak-nabiji-hyundai-ioniq-electric-na-ultrarychle-nabijecce-krasne-rychle-4550"/>
        <a href="https://fdrive.cz/clanky/elektromobil-muze-slouzit-i-jinak-nez-jen-jako-dopravni-prostredek-3478"/>
        <a href="https://fdrive.cz/clanky/vetsi-baterie-i-dojezd-a-prepracovany-design-to-je-modernizovany-hyundai-ioniq-3698"/>
        <a href="https://fdrive.cz/clanky/ioniq-vyrazne-zlevnil-firmy-jej-v-ceske-republice-diky-dotaci-koupi-do-pul-milionu-3624"/>
        <a href="https://fdrive.cz/clanky/hyundai-modernizuje-ioniq-dostane-novy-infotaiment-i-vetsi-baterii-3282"/>
        <a href="https://fdrive.cz/clanky/chcete-elektromobil-s-nizkou-spotrebou-hyundai-ioniq-se-osvedcil-i-v-rally-bohemia-4019"/>
      </related>
    </article>
  </body>
</html>