<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/diritti/2019/11/18/menopausa-channel-4-campagna-per-sostenere-le-lavoratrici"/>
    <meta property="og:site_name" content="VANITY FAIR"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Menopausa: Channel 4 lancia la campagna per sostenere le lavoratrici"/>
    <meta property="og:description" content="L’emittente televisiva inglese garantisce modalità di lavoro flessibili, spazi di lavoro freschi e silenziosi e congedi retribuiti alle dipendenti che soffrano dei sintomi della menopausa"/>
  </head>
  <body>
    <article>
      <h1>Menopausa: Channel 4 lancia la campagna per sostenere le lavoratrici</h1>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/18124137/AdobeStock_297975237-950x684.jpeg"/>
        </figure>
        <figure>
          <img src="https://images.vanityfair.it/gallery/95918/Big/aef21889-2a1f-408b-8cea-58a7dc490e93.jpeg"/>
          <figcaption><b>Segui una dieta bilanciata e sana</b><br/>«Spazio a tavola alle proteine vegetali, soprattutto soia e legumi (fagioli, piselli, lenticchie, ecc.) e ai cibi naturalmente ricchi di vitamina D come broccoli, pesce azzurro, aringa, anguilla e salmone.  Bisogna invece limitare il consumo di formaggi, altrimenti sale il colesterolo, e dare più spazio a sesamo e alghe, ricchi di calcio, indispensabile per la salute delle ossa» suggerisce la ginecologa Stefania Piloni.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/95918/Big/043659c1-696c-413e-82d4-c48368431b4d.jpg"/>
          <figcaption><b>Prenditi cura della tua salute</b><br/>«Sottoponiti a una mammografia ogni 12-18 mesi e fai ogni anno i controlli ginecologici con visita ed ecografia» consiglia l’esperta.<cite>Getty Images</cite></figcaption>
        </figure>
        <figure>
          <img src="https://images.vanityfair.it/gallery/95918/Big/526b223b-1828-440c-b746-30ad08eb3561.jpeg"/>
          <figcaption><b>Allena il cervello</b><br/>«Ritagliati una mezz’ora al giorno per dedicarti ad attività che tengono allenata la mente, come l’enigmistica, i quiz, lo studio, la lettura. Aiutano a combattere i vuoti di memoria» consiglia la ginecologa Stefania Piloni.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/95918/Big/1fca8ca4-98a0-4f57-b28e-64c4145e82e3.jpeg"/>
          <figcaption><b>Evita le sigarette</b><br/>«Il fumo interferisce con l’ossigenazione del sangue e la circolazione e aumenta la frequenza del battito cardiaco e di conseguenza può intensificare la sudorazione e le vampate» spiega la ginecologa.<cite>stock.adobe.com</cite></figcaption>
        </figure>
        <figure>
          <img src="https://images.vanityfair.it/gallery/95918/Big/be850b00-6fd1-4a78-8916-ecb50fbce0fd.jpg"/>
          <figcaption><b>Muoviti di più</b><br/>«L’esercizio fisico migliora la circolazione e consente di tollerare meglio gli sbalzi di temperatura. Inoltre aiuta a rilassarsi e ad allontanare lo stress. Basta camminare 40 minuti al giorno per stare meglio» dice l’esperta.<cite>Getty Images</cite></figcaption>
        </figure>
        <figcaption>Menopausa, quali sono i sintomi e cosa fare</figcaption>
      </slideshow>
      <p>
        <b>L’emittente televisiva inglese garantisce modalità di lavoro flessibili, spazi di lavoro freschi e silenziosi e congedi retribuiti alle dipendenti che soffrano dei sintomi della menopausa</b>
      </p>
      <p>Modalità di lavoro flessibili, spazi di lavoro freschi e silenziosi. L’emittente televisiva inglese <i>Channel 4</i> ha avviato una politica per supportare le dipendenti in menopausa. Se soffriranno dei tipici sintomi, come le vampate di calore, l’ansia e la sensazione di affaticamento, potranno usufruire di un <b>congedo retribuito</b>, anche quando questi malesseri dovessero comparire improvvisamente. Le donne saranno anche invitate a valutare la qualità del posto di lavoro: è un altro dei modi pensati per far sì che l’ambiente non peggiori le condizioni delle donne in menopausa ma, al contrario, offra una gamma di risorse per aiutarle ad affrontarla.</p>
      <p><i>Channel 4</i> spera così di contribuire a porre fine a quello<b> stigma</b> che ancora persiste intorno alla menopausa, e fare in modo che il personale, manager inclusi, comprenda meglio le esigenze delle donne che la stanno attraversando. L’emittente terrà anche una conferenza informativa sulla consapevolezza della menopausa, a cui inviterà il personale che si occupa delle risorse umane e i dirigenti. Alex Mahon, amministratore delegato di <i>Channel 4</i>, ha dichiarato: «In questo modo l’emittente concretizza il suo mandato, e <b>normalizza un argomento tabù</b> facendolo conoscere sempre meglio. Speriamo che il fantastico lavoro di <i>4Women</i> (la rete interna che si occupa della parità di genere per il canale, e che sta curando questi nuovi progetti) ispiri altre aziende del settore a sostenere le donne che lavorano durante la transizione attraverso la menopausa».</p>
      <p>I sintomi della menopausa variano per tutte le donne e includono (ma non si limitano a questi) vampate di calore, sudorazioni notturne, ansia, vertigini, affaticamento, perdita di memoria, depressione, mal di testa, infezioni ricorrenti del tratto urinario, rigidità articolare, dolori, concentrazione ridotta e sanguinamenti. Jane English, copresidente di <i>4Women</i>, ha spiegato che «<b>troppe donne soffrono in silenzio</b> a causa dello stigma della menopausa. Volevamo aprire un dibattito su <i>Channel 4</i> e, in questo modo, incoraggiare l’industria dei media a parlare di più su come è possibile supportare meglio le donne che l’attraversano».</p>
      <p>Secondo una ricerca condotta quest’anno dalla società di risorse umane <i>Chartered Institute of Personnel and Development</i>, il 59% delle lavoratrici in menopausa afferma che i sintomi hanno un impatto negativo sul lavoro. Per un quarto di loro, si tratta di <b>una condizione debilitante</b>. Molti studi dimostrano anche che la menopausa può influire sulla fiducia in se stesse, sull’ambizione e sull’avanzamento in carriera. E, nonostante questo, se ne parla ancora troppo poco.</p>
      <related>
        <h4>LEGGI ANCHE</h4>
        <a href="https://www.vanityfair.it/benessere/salute-e-prevenzione/2019/08/21/menopausa-crioconservazione-tessuto-ovarico-ritarda-20-anni"/>
        <a href="https://www.vanityfair.it/benessere/salute-e-prevenzione/2018/10/18/menopausa-sintomi-cosa-fare-consigli-medico"/>
        <a href="https://www.vanityfair.it/benessere/salute-e-prevenzione/2019/07/06/menopausa-sesso-dopo-50-anni"/>
        <a href="https://www.vanityfair.it/benessere/salute-e-prevenzione/2018/09/11/menopausa-precoce-donne-salute"/>
      </related>
    </article>
  </body>
</html>