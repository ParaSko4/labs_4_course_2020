<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698976/%D8%AA%D8%B5%D9%88%DB%8C%D8%A8-%D8%B1%D8%AA%D8%A8%D9%87%E2%80%8C%D8%A8%D9%86%D8%AF%DB%8C-%D9%81%D8%B1%D9%87%D9%86%DA%AF%DB%8C%D8%A7%D9%86-%D8%AF%D8%B1-%DA%A9%D9%85%DB%8C%D8%B3%DB%8C%D9%88%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D9%88%D9%84%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="تصویب رتبه‌بندی فرهنگیان در کمیسیون اجتماعی دولت"/>
    <meta property="og:description" content="رئیس کمیسیون آموزش و تحقیقات مجلس از تصویب نظام رتبه بندی معلمان در کمیسیون اجتماعی دولت خبر داد و گفت: این لایحه به زودی در جلسه هیئت دولت بررسی می‌شود."/>
  </head>
  <body>
    <article>
      <h1>تصویب رتبه‌بندی فرهنگیان در کمیسیون اجتماعی دولت</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>رئیس کمیسیون آموزش و تحقیقات مجلس از تصویب نظام رتبه بندی معلمان در کمیسیون اجتماعی دولت خبر داد و گفت: این لایحه به زودی در جلسه هیئت دولت بررسی می‌شود.</p>
      <figure>
        <img src="https://cdn.asriran.com/files/fa/news/1398/8/27/1038371_566.jpg"/>
      </figure>
      <p>به گزارش ایلنا؛ محمد مهدی زاهدی در خصوص نشست عصر امروز کمیسیون آموزش و تحقیقات مجلس درباره رتبه بندی فرهنگیان، تصریح کرد: نشست امروز با حضور وزیر آموزش و پرورش برای ارائه گزارشی درباره عملکرد این وزارتخانه در حوزه رتبه بندی معلمان مندرج در مفاد قانون برنامه ششم توسعه بود.</p>
      <p>وی ادامه داد: وزیر آموزش و پرورش از تصویب نظام رتبه بندی معلمان در کمیسیون اجتماعی دولت خبر داد و اذعان کرد که این لایحه به زودی در جلسه هیئت دولت بررسی می‌شود.</p>
      <p>زاهدی افزود: درخواست اعضای کمیسیون آموزش این بود که این لایحه به صورت دو فوریتی به نمایندگان مجلس ارائه شود تا رتبه بندی معلمان با اولویت در صحن علنی مجلس بررسی شود.</p>
      <p>وی اعتبار پیش بینی شده برای اجرای این طرح را ۲ هزار میلیارد تومان عنوان کرد و گفت: از سوی دیگر اختلاف برداشتی از متن قانون برنامه ششم وجود داشت که آیا نیاز است رتبه بندی معلمان به صورت لایحه‌ای مستقل به مجلس ارائه شود یا خیر که مقرر شد معاونت حقوقی مجلس در این باره بررسی‌‎هایی داشته باشد و ظرف چند روز آینده نتیجه را اعلام کند.</p>
      <p>رئیس کمیسیون آموزش و تحقیقات مجلس اضافه کرد: موضوع دیگری که در کمیسیون آموزش در حضور وزیر آموزش و پرورش مورد بحث و بررسی قرار گرفت، اختصاص بنزین سهمیه‌ای به سرویس مدارس است که در هماهنگی با وزرات کشور مقرر شد رانندگان سرویس مدارس در سامانه‌ای به همین منظور، ثبت نام کنند تا سهمیه به این خودرو‌ها اختصاص یابد و بار هزینه‌ای جدید به خانواده‌ها تحمیل نشود.</p>
    </article>
  </body>
</html>