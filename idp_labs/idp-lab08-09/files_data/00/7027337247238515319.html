<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698813/%D8%A8%DB%8C%D8%A7%D9%86%DB%8C%D9%87-%D9%85%D8%AF%D8%A7%D8%AE%D9%84%D9%87-%D8%AC%D9%88%DB%8C%D8%A7%D9%86%D9%87-%DA%A9%D8%A7%D8%AE-%D8%B3%D9%81%DB%8C%D8%AF-%D8%AF%D8%B1%D8%A8%D8%A7%D8%B1%D9%87-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="بیانیه مداخله جویانه کاخ سفید درباره اغتشاشات در ایران"/>
    <meta property="og:description" content="کاخ سفید با انتشار بیانیه‌‍ای مداخله جویانه از اغتشاشات و آشوب طلبیها در ایران حمایت کرد."/>
  </head>
  <body>
    <article>
      <h1>بیانیه مداخله جویانه کاخ سفید درباره اغتشاشات در ایران</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>کاخ سفید با انتشار بیانیه‌‍ای مداخله جویانه از اغتشاشات و آشوب طلبیها در ایران حمایت کرد.</p>
      <p>به گزارش خبرگزاری فارس، به دنبال اظهارات مداخله جویانه مایک پامپئو وزیر خارجه آمریکا درباره اغتشاشات و آشوبهای چند روز گذشته در ایران، کاخ سفید نیز طی بیانیه‌ای این مواضع را تکرار کرد.</p>
      <figure>
        <img src="https://cdn.asriran.com/files/fa/news/1398/8/27/1038033_132.jpg"/>
      </figure>
      <p>کاخ سفید در بیانیه کوتاه خود آورده است: «ایالات متحده از مردم و اعتراضات مسالمت جویانه آنها علیه حکومت حمایت می‌کند. ما استفاده از نیروی کشنده و محدودیتهای شدید علیه اعتراضات را محکوم می‌کنیم.»</p>
      <p>این بیانیه در ادامه مدعی شده است، «ایران به طور متعصبانه در حال ادامه برنامه هسته‌ای و برنامه موشکی خود است و از تروریسم حمایت میکند و یک ملت پرافتخار را تبدیل به حکایت هشداردهنده‌ دیگری کرده که وقتی طبقه حاکم مردم خود را رها می‌کند و به دنبال ثروت و قدرت شخصی می‌رود رخ می‌دهد.»</p>
      <p>پیش از این، سید عباس موسوی سخنگوی وزارت امور خارجه جمهوری اسلامی ایران در واکنش به ابراز حمایت و همراهی مایک پامپئو وزیر خارجه آمریکا با عده‌ای آشوبگر در برخی شهرهای ایران، ضمن تقبیح و محکومیت اینگونه حمایت ها و اظهارات مداخله جویانه گفت: مردم عزتمند ایران به خوبی می دانند که اینگونه اظهارنظرهای ریاکارانه و مزورانه حاوی هیچگونه همدردی صادقانه و دلسوزانه ای نیست و اقدامات عده ای هرج و مرج طلب و تخریب‌گر مورد حمایت امثال ایشان به هیچ‌ وجه سنخیتی با روش و منش قاطبه مردم فهیم و بصیر ایران ندارد.</p>
    </article>
  </body>
</html>