<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/1hpck1"/>
    <meta property="og:site_name" content="News7 Tamil"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="இன்று பிறந்தநாள் கொண்டாடுகிறார் நடிகை நயன்தாரா!"/>
    <meta property="og:description" content="இன்று பிறந்தநாள் கொண்டாடுகிறார் நடிகை நயன்தாரா!"/>
  </head>
  <body>
    <article>
      <h1>இன்று பிறந்தநாள் கொண்டாடுகிறார் நடிகை நயன்தாரா!</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">saravanamanoj</a></address>
      <p>
        <b>ஐயா படத்தில் தொடங்கி நீண்ட காலமாக தமிழ் திரையுலகில் உச்ச நட்சத்திரமாக வலம் கொண்டிருக்கும் நடிகை நயன்தாரா இன்று தனது 35வது பிறந்த நாளை கொண்டாடுகிறார்.</b>
      </p>
      <p>கடந்த 2005-ம் ஆண்டு நடிகர் சரத்குமாரின் ஐயா திரைப்படத்தில் கதாநாயகியாக தமிழ் திரையுலகில் பயணத்தை தொடங்கியவர் நடிகை நயன்தாரா. இன்று கோடிக்கணக்கான ரசிகர்களை மனதில் லேடி சூப்பர் ஸ்டாராக உயர்ந்து நிற்கிறார். </p>
      <p>தொடக்கத்தில் இருந்து நடிப்போடு சேர்த்து காதல் சர்ச்சைகளிலும் சிக்கினார் நடிகை நயன்தாரா. ஆனால், நடிகை நயன்தாராவின் காதல், பல நேரங்களில் கசப்பானதாகவே அமைந்தது. சிம்புவுடன் உயிருக்கு உயிரான காதல் கசந்தது, பிரபுதேவா பெயரை பச்சைக் குத்தும் அளவுக்கு காதலித்த நயன்தாரா, ஏதோ சில காரணங்களால் அவரையும் பிரிந்தார். </p>
      <p>இப்படி சர்ச்சைகளில் சிக்கினாலும், நடிப்பில் எப்போதுமே முழு கவனம் செலுத்தி வந்த நயன்தாரா, பல இளம் நடிகைகளின் முன்மாதிரியாக மாறினார். தொடக்கத்தில் ஹீரோக்களுடன் டூயட் பாடுவது போன்ற வழக்கமான பாணியில் நடித்து வந்த நயன்தாரா, பின்னர்  கதாபாத்திரங்களுக்கு முக்கியத்துவம் அளிக்கும் அறம், இமைக்கா நொடிகள் போன்ற படங்களில் நடித்து லேடி சூப்பர் ஸ்டாராக உயர்ந்தார். நயன்தாராவின் சாதனை பயணம் மேலும் தொடர்ந்து கொண்டிருக்க, தற்போது அவர் இயக்குனர் விக்னேஷ் சிவனுடன் காதல் வயப்பட்டு வெளிநாடுகளுக்கு பயணம் மேற்கொண்டு வருகிறார். </p>
      <p>சர்ச்சையில் சிக்கும்போது வசைபாடியவர்களை தனது ரசிகர்களாக மாற்றிய நயன்தாரா, மேலும் பல நல்ல படங்களில் நடித்து தமிழ் திரையுலகை ஆள வேண்டும் என்பதே அவர்களது ரசிகர்கள் எதிர்பார்ப்பாக உள்ளது.</p>
    </article>
  </body>
</html>