<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773878,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="&quot;עד כה, 2019 היא שנת ההשקעות הטובה זה עשור&quot;"/>
    <meta property="og:description" content="בית ההשקעות אנליסט מוביל בתשואות של קרנות ההשתלמות בחודש אוקטובר עם תשואה של 1.67%. מיטב דש חותם את הטבלה עם 1.12%. התשואה הממוצעת מתחילת השנה: 10.3%"/>
  </head>
  <body>
    <article>
      <h1>"עד כה, 2019 היא שנת ההשקעות הטובה זה עשור"</h1>
      <h2>בית ההשקעות אנליסט מוביל בתשואות של קרנות ההשתלמות בחודש אוקטובר עם תשואה של 1.67%. מיטב דש חותם את הטבלה עם 1.12%. התשואה הממוצעת מתחילת השנה: 10.3%</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">צלי גרינברג</a></address>
      <p>סביבת הריבית הנמוכה והידיעות על ההסכם המתגבש בין ארה"ב לבין סין תרמו לעליות בתשואות קרנות ההשתלמות באוקטובר. בראש טבלת התשואות ניצב בית ההשקעות אנליסט, שהשיג תשואה של 1.67% לחודש זה. בית ההשקעות מיטב דש חתם את הטבלה מלמטה עם תשואה של 1.12% בלבד שהשיג בחודש אוקטובר.</p>
      <p>הקרנות השיגו תשואה ממוצעת של 1.3% באוקטובר, של 10.3% במצטבר מתחילת השנה ושל 19% במצטבר לשלוש שנים. נועם רוקח, סמנכ"ל ההשקעות של אנליסט, שממוקמת שנייה גם בבחינה מתחילת השנה וגם לשלוש שנים, אמר ל"כלכליסט" כי "המשתנה העיקרי שהביא לעליות התשואות באוקטובר הוא שוקי המניות בישראל ובעולם. הריבית הנמוכה ששוררת זמן רב בישראל, הורדת הריבית בארה"ב ואי־כניסת העולם למיתון, שהשמועות לגביו היו מוגזמות, הפכו את 2019 לשנת ההשקעות הטובה זה עשור עד כה. לא יכול להיות שילוב טוב לאפיקי השקעה מצמיחה, גם אם לא גבוהה, משולבת בריבית נמוכה ויורדת".</p>
      <p>רוקח מסביר כי "עסקי החברות לא התקדמו כפי שעלו מחירי המניות, המשקיעים פשוט מוכנים לשלם היום הרבה יותר על מחיר מניה, וזה שיקוף של הריבית. אוקטובר הוא המשך המגמה של הליכה לשוקי המניות, וגם בנובמבר נמשכת המגמה, ולא מזמן דאו ג'ונס הגיע לשיא".</p>
      <figure>
        <img src="https://images1.calcalist.co.il/PicServer3/2019/11/17/948061/24_l.jpg"/>
      </figure>
      <p>
        <b>"לאג"ח היתה השפעה מינורית באוקטובר"</b>
      </p>
      <p>"לגבי השפעת האג"ח", הוא מוסיף, "באוקטובר היא היתה מינורית ביחס להשפעתן מתחילת השנה. הידיעות על הסכם ביניים מתגבש בין סין לארה"ב בנושא מלחמת הסחר סייעו באוקטובר, כי הן מחדדות למשקיעים את העובדה שבהינתן הסכם, ההסתברות למיתון עולמי משתנה, ושאין שינוי בריבית העולמית. היעדרו של הסכם הסחר הוא אחת המשקולות על הכלכלה העולמית, והשגתו, גם באופן חלקי, תורמת לשוקי המניות ובוודאי למגזרים כמו שבבים, חומרי גלם ואנרגיה".</p>
      <p>"באנליסט נתנו משקל יתר למניות נדל"ן מניב, אנרגיה ירוקה ו־IT בישראל, מגזרים שרגישים לסביבת הריבית הנמוכה ומתייקרים בגללה, שהניבו תשואות יפות החודש ומתחילת השנה - והרבה יותר מהמדדים", ציין רוקח. "בנוסף נהנינו מעלייה של עשרות אחוזים בענקית הפארמה ביוג'ן, כתוצאה מהתוצאות החיוביות בניסוי האלצהיימר שלה". כך, בגזרת האנרגיה החלופית, אנלייט עשתה תשואה של 129% מתחילת השנה ושל 10.9% באוקטובר, ואילו אנרג'יקס עשתה 90% מתחילת השנה ו־8.59% בחודש החולף. בסקטור חברות התוכנה, פורמולה עלתה ב־72.3% מתחילת 2019 וב־6.14% באוקטובר, וחילן קפצה ב־73.68% וב־9.87% בהתאמה.</p>
      <p>
        <b>"ייתכן שגם בחירת המניות שיחקה החודש תפקיד"</b>
      </p>
      <figure>
        <img src="https://images1.calcalist.co.il/PicServer3/2018/10/21/854240/4H.jpg"/>
      </figure>
      <p>ממיטב דש סירבו להגיב לתוצאות התשואות החודש. גורמים בשוק ההון אמרו ל"כלכליסט" כי "תשואות הגופים שבלטו בתחתית מגיעות בעיקר עקב היקף גבוה של נכסים לא סחירים, שפחות באים לידי ביטוי בשוק עולה". אותם גורמים מציינים כי ברגע שישוערכו אותם נכסים לא סחירים, צפויה השפעה על התשואות.</p>
      <p>"ייתכן שגם בחירת המניות שיחקה החודש תפקיד", הוסיפו, "כי לגופים שהגיעו לתחתית הטבלה יש תיק מניות לא פחות גדול, באחוזים, משל אנליסט".</p>
      <figure>
        <img src="https://images1.calcalist.co.il/PicServer3/2017/05/21/727748/1NL.jpg"/>
        <figcaption>נועם רוקח</figcaption>
      </figure>
    </article>
  </body>
</html>