<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/sto-kynhgi-twn-kapnistwn-h-astynomia-ekdhlwseis-apo-thn-kybernhsh"/>
    <meta property="og:site_name" content="Documento"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Στο «κυνήγι» των καπνιστών η αστυνομία, εκδηλώσεις από την κυβέρνηση"/>
    <meta property="og:description" content="Εκδήλωση για την εφαρμογή του νέου αντικαπνιστικού νόμου διοργανώνει την Τρίτη το μεσημέρι, στο ίδρυμα Σταύρος Νιάρχος, ο υπουργός Υγείας Βασίλης Κικίλιας, παρουσία του πρωθυπουργού, Κυριάκου Μητσοτάκη."/>
  </head>
  <body>
    <article>
      <h1>Στο «κυνήγι» των καπνιστών η αστυνομία, εκδηλώσεις από την κυβέρνηση</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Σπύρος Γκουτζάνης</a></address>
      <h4>Εκδήλωση για την εφαρμογή του νέου αντικαπνιστικού νόμου διοργανώνει την Τρίτη το μεσημέρι, στο ίδρυμα Σταύρος Νιάρχος, ο υπουργός Υγείας Βασίλης Κικίλιας, παρουσία του πρωθυπουργού, Κυριάκου Μητσοτάκη.</h4>
      <h3>Όπως αναφέρει σε ανακοίνωσή του το Μέγαρο Μαξίμου που έχει αναγάγει σε «εθνική προτεραιότητα» το κυνήγι των καπνιστών:</h3>
      <p>«Συνεχίζονται οι συστηματικοί έλεγχοι συμμόρφωσης με τις κείμενες διατάξεις περί καπνού σε ολόκληρη την επικράτεια. Ειδικότερα, Επιθεωρητές-Ελεγκτές της Εθνικής Αρχής Διαφάνειας σε συνεργασία με στελέχη της ΕΛ.ΑΣ πραγματοποίησαν το διάστημα 08-14 Νοεμβρίου ελέγχους στο Ρέθυμνο, την Τρίπολη, την Πάτρα, την Αθήνα (νότια προάστια), τη Λάρισα, τον Βόλο, τη Θεσσαλονίκη και τις Σέρρες. Οι έλεγχοι διενεργήθηκαν από τις μεσημεριανές μέχρι τις πρώτες πρωινές ώρες και επικεντρώθηκαν σε παιδότοπους, καφενεία, καφετέριες, μπαρ, κέντρα διασκέδασης καικαταστήματα εστίασης. Οι έλεγχοι αυτοί εντάσσονται στο ενιαίο πρόγραμμα επιχειρησιακής δράσης των ΕΑΔ και ΕΛ.ΑΣ με βασικό στόχο την ενημέρωση, υπό μορφή συστάσεων, των υπευθύνων των καταστημάτων σχετικά με τις διατάξεις του αντικαπνιστικού και τα οφέλη που προκύπτουν για τη δημόσια υγεία, το κοινωνικό σύνολο και την επιχειρηματικότητα.</p>
      <p>Η συνεκτική στρατηγική για τη διενέργεια συντονισμένων ελέγχων σε όλη την επικράτεια στο πλαίσιο του Εθνικού Σχεδίου Δράσης κατά του καπνίσματος, παρουσιάζεται επίσημα στις 19.11.2019 στο Ίδρυμα Σταύρος Νιάρχος από τον Υπουργό Υγείας.</p>
      <h3>Τα ευρήματα των ελέγχων</h3>
      <p>Σύμφωνα με τον μέχρι τώρα απολογισμό:</p>
      <p>1. Ελέγχθηκαν 172 περίπου επιχειρήσεις υγειονομικού ενδιαφέροντος με μέγιστο αριθμό 1650 θαμώνων</p>
      <p>2. Στο 72% των περιπτώσεων δεν βρέθηκαν καπνίζοντες στους εσωτερικούς χώρους</p>
      <p>3. Στο 45% των περιπτώσεων οι υποδειχθέντες ως εξωτερικοίχώροι (ανεξάρτητα από το εάν βρέθηκαν καπνίζοντες κατά τον έλεγχο) ενέπιπταν στον αντικαπνιστικό περιορισμό(άρθρο 16 του Ν.4633/19) καθώς ήταν στεγασμένοι και περίκλειστοι.</p>
      <p>4. Στο 55% των περιπτώσεων διαπιστώθηκε είτε απουσία είτε ελλιπής σήμανση σε χώρους που εμπίπτουν στον αντικαπνιστικό περιορισμό.</p>
      <p>5. Στο 60% των καταστημάτων διαπιστώθηκαν μέτρα αποτροπής καπνίσματος και ειδικότερα απουσία σταχτοδοχείων εντός των καταστημάτων.</p>
      <p>6. Σε 1 στις 4 επιχειρήσεις κατεγράφησαν παρατυπίες (μη ύπαρξη ή μη θεώρηση) σχετικά με την ύπαρξη και τήρηση βιβλίου αναφοράς καπνίσματος.</p>
      <p>Τα κλιμάκια των ελεγκτών κατέγραψαν τον προβληματισμό των υπευθύνων των καταστημάτων στις περιπτώσεις που οι εξωτερικοί χώροι των επιχειρήσεων τους δεν πληρούσαν τις προδιαγραφές του νόμου, σχετικά με τις τεχνικές παρεμβάσεις που θα μπορούσαν να κάνουν προκειμένου να συμμορφωθούν με τις κείμενες διατάξεις».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>