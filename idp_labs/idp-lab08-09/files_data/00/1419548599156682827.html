<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/tt2790"/>
    <meta property="og:site_name" content="News7 Tamil"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="பயன்பாட்டு கட்டணங்களை உயர்த்தும் முடிவில் வோடஃபோன்-ஐடியா நிறுவனம்!"/>
    <meta property="og:description" content="பயன்பாட்டு கட்டணங்களை உயர்த்தும் முடிவில் வோடஃபோன்-ஐடியா நிறுவனம்!"/>
  </head>
  <body>
    <article>
      <h1>பயன்பாட்டு கட்டணங்களை உயர்த்தும் முடிவில் வோடஃபோன்-ஐடியா நிறுவனம்!</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">krishna</a></address>
      <p>
        <b>அதிகப்படியான நிதிச்சுமை காரணமாக அலைபேசி பயன்பாட்டுக் கட்டணங்களை உயர்த்த வோடஃபோன் - ஐடியா நிறுவனம் முடிவு செய்துள்ளது.</b>
      </p>
      <p>இது குறித்து அந்நிறுவனம் வெளியிட்டுள்ள அறிவிப்பில் தொலைதொடர்பு நிறுவனங்களுக்கிடையே நிலவும் அதிகப்படியான நிதிச்சுமை காரணமாக, அலைபேசி பயன்பாட்டு கட்டணத்தை உயர்த்த முடிவு செய்துள்ளதாக குறிப்பிடப்பட்டுள்ளது. மேலும், இந்தியா முழுவதும் உள்ள வாடிக்கையாளர்களுக்கு தடையற்ற மொபைல் சேவைகளை தொடர்ந்து வழங்குவதன் மூலம் டிஜிட்டல் இந்தியாவின் நோக்கத்தை உணர்ந்து  வாடிக்கையாளர்களுக்கு சேவைகளை வழங்குவதில் முனைப்புடன் உள்ளதாகவும் தெரிவித்துள்ளது. வோடஃபோன் இந்தியா நிறுவனம் இந்தியாவை விட்டு வெளியேறப்போவதாக வெளியான தகவலுக்கும் அந்நிறுவனம் மறுப்பு தெரிவித்துள்ளது.</p>
      <p> வோடஃபோன் - ஐடியா வாடிக்கையாளர்கள் உலகத்தரத்திலான டிஜிட்டல் அனுபவத்தினை அனுபவிக்கும் வகையில், அதற்கேற்றார்போல அதன் கட்டணங்களை உயர்த்த முடிவு செய்துள்ளதாக தெரிவித்துள்ளது. இந்த கட்டண உயர்வானது வரும் டிசம்பர் 1 2019 முதல் அமலுக்கு வரும் என்று அந்த அறிக்கையில் குறிப்பிட்டுள்ளது. எனினும் கட்டண உயர்வு எவ்வளவு இருக்கும் என்பது குறித்த தகவல் எதையும் அந்நிறுவனம் வெளியிடவில்லை. வளர்ந்து வரும் டிஜிட்டல் தேவைகளை பூர்த்தி செய்யும் விதமாக, இந்நிறுவனங்களின் 3 கோடி பயனாளர்களுக்கு ஏற்ற தயாரிப்புகள் மற்றும் சேவைகளை வழங்குவதில் முனைப்புடன் இருப்பதாக அந்நிறுவனம் தெரிவித்துள்ளது.</p>
      <p>கடந்த வார அறிக்கையின் படி இந்தியாவின் மிகப்பெரிய தொலைதொடர்பு நிறுவனமாக விளங்கிய ஏர்டெல் மற்றும் வோடஃபோன் -  ஐடியா ஆகிய நிறுவனங்கள், செப்டம்பருடன் முடிந்த காலாண்டில், மொத்தமாக கிட்டத்தட்ட 74,000 கோடி ரூபாய் அளவிற்கு இழப்பை சந்தித்துள்ளன. குறிப்பாக வோடஃபோன் - ஐடியா நிறுவனம் 50921 கோடி ரூபாய் இழப்பை சந்தித்துள்ளது. இந்த இழப்பானது இந்தியாவில் உள்ள எந்த ஒரு கார்ப்பரேட் நிறுவனமும் ஒரு காலாண்டில் சந்திக்காத இழப்பாகும். அதே நேரத்தில் ஏர்டெல் நிறுவனம் 23,045 கோடி ரூபாய் இழப்பை சந்தித்துள்ளதாக அந்நிறுவனம் அறிக்கை வெளியிட்டுள்ளது.</p>
      <p>தொலைதொடர்பு துறைக்கு நிவாரணம் வராவிட்டால், தற்போது நிலவும் சூழ்நிலை குறித்து தொடர்ந்து கவலைப்படாமல் இருக்க முடியாது என்று வோடபோன் - ஐடியா நிறுவனம் சுட்டிக்காட்டியுள்ளது. மேலும், இந்நிறுவனம் அதன் நெட்வொர்க் கவரேஜ் மற்றும் திறன் இரண்டையும் விரைவாக விரிவுபடுத்தும் பணியில் இருப்பதாகவும், மார்ச் 2020 க்குள் 1 பில்லியன் இந்திய குடிமக்களுக்கு 4 ஜி சேவைகளை வழங்குவதற்கான பணியில் மும்முரமாக இருப்பதாகவும் அந்நிறுவனம் தெரிவித்துள்ளது.</p>
      <p>உச்சநீதிமன்றத்தின் தீர்ப்பால் கலங்கிப்போயுள்ள ஏர்டெல் மற்றும் வோடஃபோன் நிறுவனங்கள், தொலைதொடர்பு துறையில் நிலைத்து நிற்பதற்காக பல்வேறு முயற்சிகளை எடுத்து வருகின்றன. அதன் ஒருபகுதியாக வோடஃபோன் - ஐடியா நிறுவனம் பயன்பாட்டு கட்டணத்தை உயர்த்தவுள்ள நிலையில், ஏர்டெல் நிறுவனமும் கட்டணங்களை உயர்த்த வாய்ப்பிருப்பதாக தகவல்கள் வெளியாகியுள்ளது. பிறதொலை தொடர்பு நிறுவனங்களுக்கு அழைக்கும் அழைப்பிற்கான கட்டணத்தை செலுத்துவதால் ஆண்டுதோறும் இழப்பை சந்தித்துவந்ததாகக் கூறி, அழைப்புக்கு கட்டணத்தை ஜியோ நிர்ணயித்த நிலையில், வோடபோன் ஐடியா நிறுவனம் கட்டண உயர்வை அறிவித்துள்ளது அதன் வாடிக்கையாளர்களை கதிகலங்க செய்துள்ளது.</p>
      <p>தொலைதொடர்பு துறையில் நிலைத்து நிற்பதற்காக, வாடிக்கையாளர்கள் மீது தொலைதொடர்பு நிறுவனங்கள் சுமையை ஏற்றுவதாக பயனாளர்கள் விமர்சனம் செய்துவருகின்றனர்.</p>
    </article>
  </body>
</html>