<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mozzartsport.com/fudbal/vesti/engleski-drugoligas-kupio-trenera-za-1-000-000-evra/342816"/>
    <meta property="og:site_name" content="MozzartSport"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Engleski drugoligaš kupio trenera za 1.000.000 evra"/>
    <meta property="og:description" content="Lepa zarada za klub Nemanje Rnića"/>
  </head>
  <body>
    <article>
      <h1>Engleski drugoligaš kupio trenera za 1.000.000 evra</h1>
      <h2>Lepa zarada za klub Nemanje Rnića</h2>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p><b>Gerhard Štruber</b> (42), uspešni trener austrijskog prvoligaša Volfzbergera, preselio se u Englesku.</p>
      <p>Sjajni stručnjak, koji je podigao ovaj mali klub u vrh austrijske Bundeslige, preuzeće kormilo engleskog drugoligaša Barnslija, koji će za ovaj transfer izdvojiti obeštećenje od čak 1.000.000 evra. <b>Štruber</b> je time postao i najskuplja prodaja u istoriji Volfzbergera, pošto je pre njega ovaj klub najskuplje obeštećenje dobio od turskog Ankaragudžua za fudbalera <b>Devera Oržila</b> (800.000 evra).</p>
      <p>Cenjeni austrijski stručnjak koji je uspešno vodio tim za koji nastupa i srpski veteran <b>Nemanja Rnić</b> u protekla tri dana je intenzivno pregovarao sa Barnslijem, a nakon što je engleski klub ponudio bolje uslove pao je i konačni dogovor. Volfzberger, koji je oduševio Evropu septembarskim trijumfom nad Borusijom u Menhengladbahu od 4:0 u Ligi Evrope, oslobodio je danas dužnosti <b>Štrubera</b>, a njegovu ulogu priovremeno će preuzeti dosadašnji asistent <b>Hanes Johum</b>.</p>
      <p>Austrijanca na čuvenom Oukvelu očekuje težak zadatak pošto je Barnsli trenutno poslednjeplasirani tim u Čempionšipu sa samo devet bodova i jednom pobedom na 14 utakmica.</p>
      <figure>
        <img src="https://www.mozzartsport.com/upload/CKEditor/18.11.2019/10.%20Duda%20Ivkovi%C4%87.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>