<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698949/%D8%B3%D9%81%DB%8C%D8%B1-%D8%A7%DB%8C%D8%B1%D8%A7%D9%86-%D8%AF%D9%88%D9%84%D8%AA-%D8%AA%D8%B5%D9%85%DB%8C%D9%85-%D8%AE%DB%8C%D9%84%DB%8C-%D8%B4%D8%AC%D8%A7%D8%B9%D8%A7%D9%86%D9%87%E2%80%8C%D8%A7%DB%8C-%D8%A8%D8%B1%D8%A7%DB%8C-%D8%A7%D8%B5%D9%84%D8%A7%D8%AD-%D8%B3%D8%A7%D8%AE%D8%AA%D8%A7%D8%B1-%D8%A7%D9%82%D8%AA%D8%B5%D8%A7%D8%AF%DB%8C-%D8%A7%D8%AA%D8%AE%D8%A7%D8%B0-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="سفیر ایران: دولت تصمیم خیلی شجاعانه‌ای برای اصلاح ساختار اقتصادی اتخاذ کرد"/>
    <meta property="og:description" content="سفیر ایران در انگلیس به تصمیم جدید دولت درباره اصلاح قیمت بنزین اشاره کرد و گفت که این موضوع پیوند قوی بین دولت و ملت ایران را به نمایش گذاشت، که هنوز از سوی بسیاری در غرب نادیده گرفته می‌شود."/>
  </head>
  <body>
    <article>
      <h1>سفیر ایران: دولت تصمیم خیلی شجاعانه‌ای برای اصلاح ساختار اقتصادی اتخاذ کرد</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>سفیر ایران در انگلیس به تصمیم جدید دولت درباره اصلاح قیمت بنزین اشاره کرد و گفت که این موضوع پیوند قوی بین دولت و ملت ایران را به نمایش گذاشت، که هنوز از سوی بسیاری در غرب نادیده گرفته می‌شود.</p>
      <figure>
        <img src="https://cdn.asriran.com/files/fa/news/1398/8/27/1038306_214.jpg"/>
      </figure>
      <p>به گزارش ایرنا؛ حمید بعیدی نژاد روز دوشنبه با انتشار پیامی در توییتر افزود: مصرف بنزین در ایران به دلیل ارزان بودن، از حد ۱۱۰ میلیون لیتر در روز تجاوز کرده است.</p>
      <p>وی یادآورشد که با تصمیم جدید دولت برای کاهش سوبسید بنزین، انتظار می‌رود که میزان مصرف آن نصف و جلوی قاچاق آن به سایر کشورها گرفته شود.</p>
      <p>سفیر کشورمان همچنین ادامه داد که دولت ایران در شرایط تحریم‌های ظالمانه آمریکا و تاثیرات آن بر زندگی و معیشت اقتصادی روزمره مردم عادی، تصمیم خیلی شجاعانه‌ای برای اصلاح ساختار اقتصادی اتخاذ کرد.</p>
      <p>بر اساس مصوبه دولت قیمت بنزین از ساعت ۲۴ روز ۲۳ آبان ماه افزایش یافت و ماهیانه ۶۰ لیتر بنزین سهمیه ای با نرخ ۱۵۰۰ تومان و بنزین آزاد با نرخ سه هزار تومان توزیع می شود.</p>
      <p>علی ربیعی سخنگوی دولت، محمود واعظی رئیس‌ دفتر رئیس جمهوری و محمدباقر نوبخت رئیس سازمان برنامه و بودجه از جمعه شب تاکنون در اظهارنظرهایی جداگانه تأکید کرده‌اند که موضوع تغییر بهای بنزین مصوبه شورای عالی اقتصادی سران قوا و تصمیم همه اجزای نظام است.</p>
      <p>همچنین دولت با توجه به دغدغه‌هایی که درباره معیشت مردم وجود دارد موظف است تا تمام پولی که از این مسیر به دست می‌آید در قالب یارانه‌ای جداگانه به حدود ۶۰ میلیون‌نفر از مردم ایران پرداخت کند و مهمترین مساله دولت در این اصلاح قیمت، اصلاح نظام پرداخت یارانه به نفع همه مردم بوده است.</p>
      <p>دولت تاکید کرده است که به سرعت سازوکار پرداخت یارانه اصلاح قیمت بنزین اعلام می‌شود و ۶۰ میلیون ایرانی از آن بهره‌مند خواهند شد.</p>
    </article>
  </body>
</html>