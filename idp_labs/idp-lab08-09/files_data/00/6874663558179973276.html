<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773937,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="בקשה לאישור ייצוגית של 400 מיליון שקל נגד סלקום, פלאפון ופרטנר"/>
    <meta property="og:description" content="המועצה הישראלית לצרכנות מבקשת את אישור ביהמ&quot;ש להגשת ייצוגית נגד החברות על גביית כספים מלקוחות עבור שירותי תוכן ללא הסכמתם"/>
  </head>
  <body>
    <article>
      <h1>בקשה לאישור ייצוגית של 400 מיליון שקל נגד סלקום, פלאפון ופרטנר</h1>
      <h2>המועצה הישראלית לצרכנות מבקשת את אישור ביהמ"ש להגשת ייצוגית נגד החברות על גביית כספים מלקוחות עבור שירותי תוכן ללא הסכמתם</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">אביאור אבו</a></address>
      <p>המועצה הישראלית לצרכנות הגישה אתמול (א') לבית המשפט המחוזי ת"א בקשה לאישור תביעה ייצוגית בהיקף של 400 מיליון שקל נגד חברות הסלולר סלקום, פלאפון ופרטנר, בטענה לגביית כספים מלקוחות עבור שירותי תוכן ללא הסכמתם.</p>
      <p>התביעה הייצוגית עוסקת בתופעה רחבה שהתרחשה במשך שנים, ולכל הפחות עד לרפורמה בשוק הסלולר שבוצעה על ידי משרד התקשורת בשנת 2011 עם כניסתם של מפעילים חדשים. החברות נהגו לגבות כספים עבור "שירותי תוכן" דוגמת אסטרולוגיה, בדיחות, משחקי טריוויה וכיוצא באלה, מבלי שקיבלו הסכמה מראש מהצרכן, כנדרש על פי הדין ועל פי רישיונן.</p>
      <p>על פי התביעה, כאשר הלקוחות פנו לחברות לברר את פשר החיובים שנגבו ללא הסכמתם, הן  התנערו ומסרו שאינן יודעות על איזה שירות תוכן בוצע החיוב, שכן הן בסה"כ "צינור" או אמצעי לגבייה. פנייה לחברת הסליקה או לספקי התוכן הופנתה חזרה לחברות הסלולר.</p>
      <figure>
        <img src="https://images1.calcalist.co.il/PicServer2/20122005/485835/shutterstock_128323379.jpgL.jpg"/>
        <figcaption>צילום: שאטרסטוק</figcaption>
      </figure>
      <p>בנוסף, חברות הסלולר נטלו אחוזים גבוהים שהגיעו עד כדי 50% מהסכומים שנגבו מהלקוחות, כאשר חברות הסליקה נתנה לחברות הסלולר שִׁיפּוּי מלא (100%) מפני תביעות שתוגשנה על ידי לקוחות.</p>
      <p>לטענת המועצה לצרכנות על אף שמשרד התקשורת הבהיר לחברות הסלולר כבר בשנת 2007 כי הן נוהגות שלא כדין, הן המשיכו בתופעה. בשנת 2011 שונה הרישיון של חברות הסלולר במסגרתו נחסמה כברירת מחדל האפשרות לחייב לקוחות בגין שירותי תוכן, אלא אם כן הלקוח הביע רצון מפורש להיות מחויב על שירותים אלה, כאשר בעקבות תיקון זה ברישיון גוועה תעשיית שירותי התוכן וכמעט וחדלה מלהתקיים.</p>
      <figure>
        <img src="https://images1.calcalist.co.il/PicServer3/2018/11/12/860093/1L.jpg"/>
        <figcaption>עופר מרום, מנכ"ל המועצה לצרכנות</figcaption>
      </figure>
      <p>בחודש נובמבר 2018, במסגרת הליך תביעה ייצוגית נגד פרטנר, אישר בית המשפט העליון לנהל נגדה תובענה ייצוגית, רק על הכספים שנגבו על ידה עבור ספק תוכן ספציפי, ולא על כל הכספים שנגבו עבור כלל ספקי התוכן באותה שיטה.</p>
      <p>בארה"ב התגלתה תופעה זהה שזכתה לכינוי Mobile Cramming, כאשר שם נקט ה-FTC (הזרוע הפדרלית להגנת הצרכן בארה"ב) בהליכים נגד חברות הסלולר AT&amp;T ו-T-Mobile, ובסופם הוסכם כי כל אחת מחברות הסלולר תשלם פיצויים וקנסות בסכום של למעלה מ-100 מיליון דולר.</p>
      <p>מנכ"ל המועצה לצרכנות עופר מרום: "תובעים ייצוגיים שהגישו בקשות בעבר לא הצליחו עד היום להביא לסיום ההליך בהצלחה ועל כן המועצה לצרכנות התגייסה על מנת לסייע לכלל הציבור אשר נפגע במהלך השנים וחויב ללא ידיעתו וללא הסכמתו על ידי חברות הסלולר בגין שירותים שכלל לא הזמינו".</p>
    </article>
  </body>
</html>