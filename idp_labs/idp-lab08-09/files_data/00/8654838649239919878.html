<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/ps5-bandai-namco-potrebbe-essere-lavoro-su-nuovo-capitolo-gundam.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="PS5, Bandai Namco potrebbe essere al lavoro su un nuovo capitolo di Gundam"/>
    <meta property="og:description" content="Un nuovo annuncio lavorativo riferito a un progetto per PS5, PS4 e PC sembrerebbe riconducibile a Bandai Namco Entertainment: vediamo perché.. Bandai Namco Entertainment sarebbe alla ricerca di un..."/>
  </head>
  <body>
    <article>
      <h1>PS5, Bandai Namco potrebbe essere al lavoro su un nuovo capitolo di Gundam</h1>
      <h2>Un nuovo annuncio lavorativo riferito a un progetto per PS5, PS4 e PC sembrerebbe riconducibile a Bandai Namco Entertainment: vediamo perché.</h2>
      <address><time datetime="2019-11-18T00:00:00+00:00">18 Nov 2019</time> by <a rel="author" href="https://multiplayer.it/account/utente/1309615/spetz/articoli/" target="_blank">Davide Spotti</a></address>
      <p><b>Bandai Namco Entertainment</b> sarebbe alla ricerca di un programmatore specializzato nell'uso di <b>Unreal Engine 4</b> per lavorare a "un gioco di robot molto famoso per PS4, <b>PS5</b> e PC". È quanto sembrerebbe suggerire un nuovo annuncio di lavoro recentemente apparso in rete.<br/><br/>Nel documento si parla genericamente di una "grande compagnia" situata a poca distanza dalla stazione di Tamachi a Tokyo. Ebbene, effettuando una verifica su Google Maps, si può dedurre che quell'azienda sia proprio Bandai Namco e il franchise in questione quello di <b>Gundam</b>.<br/><br/>Peraltro la proposta di lavoro presenta diverse analogie con un'altra inserzione che era stata pubblicata nello scorso mese di agosto. In quel caso il candidato avrebbe dovuto lavorare a un titolo di robot basato su Unreal Engine 4 per PC e PlayStation 4.<br/><br/>Sembra insomma che l'unica novità riguardi la realizzazione di una conversione per <a href="https://multiplayer.it/notizie/ps5-xbox-scarlett-velocita-frequenza-processore-crescera-del-50-spiega-sviluppatore.html">PS5</a>, che renderebbe di fatto il progetto <b>cross-gen</b>. Nel primo caso si prendeva come riferimento geografico la stazione Sengakuji invece della Tamachi, ma la distanza degli uffici di Bandai Namco dalle due location è pressoché identica. Per il momento la casa nipponica non ha rilasciato dichiarazioni ufficiali al riguardo.</p>
      <figure>
        <img src="https://multiplayer.net-cdn.it/thumbs/images/2014/01/25/bandai-namco-31-name-change_jpg_1400x0_q85.jpg"/>
      </figure>
      <ul>
        <li>
          <a href="https://gematsu.com/2019/11/major-company-hiring-programmer-for-super-famous-robot-game-for-ps4-ps5-and-pc">Fonte</a>
        </li>
      </ul>
    </article>
  </body>
</html>