<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238433-kuriozita-v-taliansku-tim-vyhral-27-0-potom-vyhodil-trenera"/>
    <meta property="og:site_name" content="ProFutbal"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Kuriozita v Taliansku. Tím vyhral 27:0, potom vyhodil trénera"/>
    <meta property="og:description" content="Vo futbale je možné všetko. Najnovšie sme sa o tom mohli presvedčiť v mládežníckych súťažiach v Taliansku. Pozornosť svetových médií si vypýtal regionálny tím Invictasauro hráčov do 18 rokov. Mládežnícke družstvo založené v Toskánsku sa ako líder svojej súťaže v sobotu predstavil proti tabuľkovo poslednému mančaftu Marina Calcio a svojo súpera priam roztrhalo v zuboch."/>
  </head>
  <body>
    <article>
      <h1>Kuriozita v Taliansku. Tím vyhral 27:0, potom vyhodil trénera</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Viktor Háber</a></address>
      <p>Vo futbale je možné všetko. Najnovšie sme sa o tom mohli presvedčiť v mládežníckych súťažiach v Taliansku. Pozornosť svetových médií si vypýtal regionálny tím Invictasauro hráčov do 18 rokov. Mládežnícke družstvo založené v Toskánsku sa ako líder svojej súťaže v sobotu predstavil proti tabuľkovo poslednému mančaftu Marina Calcio a svojo súpera priam roztrhalo v zuboch.</p>
      <p>Invictasauro zvíťazilo vysoko 27:0. Následne nadišiel moment, ktorý by po takomto presvedčivom triumfe čakal iba málokto. Zahanbujúci rezultát nepotešil vedenie klubu, ktoré sa rozhodlo pre rázny krok a ukončilo spoluprácu s trénerom Massimilianom Riccinim. Dôvod? Nedostatok rešpektu voči súperovi. Prezident Invictasaura Paolo Brogelli sa v klubovom stanovisku ohradil voči výkonu svojich zverencov, ktorý bol podľa neho názornou ukážkou dešpektu.</p>
      <figure>
        <iframe data-src="https://twitter.com/sportbible/status/1196095008568487936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i>"Sme zaskočení a hlboko ľutujeme, že naši juniori zdolali tím Marina Calcio 27:0. Hodnoty mládežníckeho tímu odporujú niečomu podobnému. Súper musí byť vždy braný s rešpektom, čo sa dnes nestalo. Naši tréneri majú povinnosť trénovať mladých hráčov, ale zároveň ich aj vychovať a vzdelávať. To sa nestalo. Ako prezident sa úprimne ospravedlňujem súperovi a oznamuje, že naše vedenie sa s okamžitosťou rozhodlo ukončiť spoluprácu s trénerom Riccinim," </i>uvádza <b>Brogelli</b> stanovisku, z ktorého citovala na svojom webe televízia <a href="https://www.espn.co.uk/football/italian-serie-a/story/3992197/manager-sacked-after-27-0-win-as-club-president-left-fuming-at-a-lack-of-respect">ESPN</a>.<br/><br/>Na spomenutej stránke sa ďalej píše, že vedenie juniorského družstva Marina Calcio už pred zápasom informovalo o viacerých hráčskych absenciách pre zdravotné problémy. Jeden z hráčov "do poľa" musel pre ne nastúpiť do bránky. Následne písalo o hanebnom ponížení, na čo už reagoval aj vyhodený tréner Riccini. <i>"Nikto z Invictasaura ani len nepomyslel na dobrovoľné zosmiešňovanie protivníka. Hrali sme bez akejkoľvek zlomyseľnosti a s minimom faulov. Skórovať 27 gólov nie je ponižovanie súpera. Skutočnou porážkou je zistiť, koľko pokrytectva a banality vypláva na povrch bez znalosti istých faktov," </i>bránil sa <b>Riccini.</b></p>
      <figure>
        <iframe data-src="https://twitter.com/MansionBet/status/1196073205464805376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>