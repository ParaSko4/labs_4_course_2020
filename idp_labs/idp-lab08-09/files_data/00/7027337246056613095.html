<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698945/%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%A8%DB%8C%D8%B4-%D8%A7%D8%B2-100-%D9%87%D8%B2%D8%A7%D8%B1-%DA%A9%D9%88%D8%AF%DA%A9-%D9%85%D9%87%D8%A7%D8%AC%D8%B1-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D8%AF%D8%B1-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="سازمان ملل: بیش از 100 هزار کودک مهاجر بازداشتی در آمریکا"/>
    <meta property="og:description" content="گزارش سازمان ملل متحد می‌گوید آمریکا رکوددار بازداشت کودکان است و در این کشور از هر ۱۰۰ هزار کودک ۶۰ نفر بازداشت را تجربه می‌کنند."/>
  </head>
  <body>
    <article>
      <h1>سازمان ملل: بیش از 100 هزار کودک مهاجر بازداشتی در آمریکا</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">عصر ايران</a></address>
      <p>گزارش سازمان ملل متحد می‌گوید آمریکا رکوددار بازداشت کودکان است و در این کشور از هر ۱۰۰ هزار کودک ۶۰ نفر بازداشت را تجربه می‌کنند.</p>
      <p>به گزارش فارس، یک گزارش سازمان ملل متحد می‌‌گوید آمریکا رکورددار بازداشت کودکان است و اقدام این کشور در بازداشت بیش از ۱۰۰ هزار کودک در ارتباط با مسائل مربوط به مهاجرت خلاف قوانین بین‌المللی است.</p>
      <p>«مانفرد نواک»، مولف این گزارش می‌گوید در کل دنیا بیش از ۷ میلیون کودک زیر ۱۸ سال در زندان و تحت بازداشت پلیس هستند. از این میان، ۳۳۰ هزار نفر کودکانی هستند که در بازداشت‌گاه‌های مهاجران نگاه داشته می‌شوند.</p>
      <p>«گزارش سازمان ملل متحد درباره کودکان محروم از آزادی» می‌گوید بازداشت کودکان باید تا حد امکان از لحاظ زمانی کوتاه باشد و از آن صرفاً به عنوان آخرین راهکار استفاده شود.</p>
      <p>نواک در یک کنفرانس خبری گفت: «ایالات متحده یکی از کشورهایی است که بالاترین آمارها را در این زمینه دارد- هنوز می‌بینیم که بیش از ۱۰۰ هزار کودک در بازداشتگاه‌های مهاجران در آمریکا زندانی هستند.»</p>
      <p>نگارنده گزارش سازمان ملل از سیاست‌های «دونالد ترامپ»، رئیس‌جمهور آمریکا در بازداشت کودکان خانواده‌های مهاجر و جدا کردن آنها از والدینشان نیز انتقاد کرده است.</p>
      <p>نواک گفت: «البته جداسازی کودکان، به خصوص کودکان خردسال از والدین که آمریکا در مرز با مکزیک آن را انجام داد کاملاً در کنوانسیون حقوق کودکان منع شده است. از نظر من این اقدام مصداق رفتار غیرانسانی هم با والدین و هم با کودکان است.»</p>
      <p>وی اضافه کرد ایالات متحده آمریکا معاهده‌های بین‌المللی زیادی را به تصویب رسانده، اما تنها کشوری است که معاهده مربوط به حقوق کودکان را هنوز تصویب نکرده است.</p>
      <p>این استاد حقوق بین‌المللی در دانشگاه وین گفت: «نحوه جداسازی نوزادان از خانواده‌های آنها برای جلوگیری از مهاجرت غیرقانونی از آمریکای مرکزی به ایالات متحده برای من مصداق رفتار غیرانسانی است و انجام این کار در دو معاهده ممنوع شده است.»</p>
      <p>به گفته او، در حال حاضر به طور متوسط از هر ۱۰۰ هزار کودک ۶۰ نفر به دلیل داشتن پرونده در نظام قضائی آمریکا یا بازداشت به دلیل مسائل مهاجرتی بازداشت را تجربه می‌کنند. بعد از آمریکا کشورهایی نظیر بولیوی، بوتسوانا و سریلانکا قرار دارند.</p>
    </article>
  </body>
</html>