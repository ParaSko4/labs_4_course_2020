<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/spettacoli/teatro/questione_di_vita_morte_miracoli_applausi_al_cometaoff-4870408.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Questione di &quot;Vita, Morte e Miracoli&quot;. Applausi al CometaOFF"/>
    <meta property="og:description" content="Ciò che resta dopo di noi. Quello che c'è stato prima e che non abbiamo mai saputo. Quello che succederà quando non saremo più nei nostri panni e, inevitabilmente, i..."/>
  </head>
  <body>
    <article>
      <h1>Questione di "Vita, Morte e Miracoli". Applausi al CometaOFF</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Roberta Savona</a></address>
      <p>Ciò che resta dopo di noi. Quello che c'è stato prima e che non abbiamo mai saputo. Quello che succederà quando non saremo più nei nostri panni e, inevitabilmente, i nostri panni li indosserà qualcun'altro al nostro posto. Si piange, si ride, si riflette. Il tutto, spesso, contemporaneamente. E' successo al teatro <i>CometaOFF</i> di Testaccio, dove in un piovoso <i>weekend </i>di metà novembre è andato in scena <b>"Vita, Morte e Miracoli"</b>, spettacolo che ha riscosso un grande successo, con l'aggiunta di date<i> extra</i> e con l'arrivo di un copioso pubblico che ha sfidato la pioggia e ha applaudito i protagonisti<b> Veruska Rossi, Fabrizio Sabatucci, Francesco Venditti </b>e <b>Riccardo Scarafoni</b>, quest'ultimo anche impegnato nella regia della <i>pièce</i>.</p>
      <p>Il testo scritto da <b>Lorenzo Gioielli</b>, porta lo spettatore a compiere un viaggio nelle tante anime dell'uomo, pronto a confrontarsi con la morte, con la vita e con i suoi incredibili miracoli. Preziose le interpretazioni dei quattro in scena, catturati e indotti in trance da un testo che scava a fondo, pizzicando corde che provocano sinfonie malinconiche e che tengono in pugno il pubblico, catturato dai misteri di vita dei singoli protagonisti. Efficace la scena che ripropone la stanza di una clinica in cui si consuma il dolore per una storia sospesa tra la vita e la morte, una catarsi con cui ogni personaggio trascritto da Gioielli è indotto a confrontarsi e con cui, inevitabilmente, il pubblico si identifica. A cosa siamo disposti a credere per non soffrire? E quanto è grande il bisogno di toccare il fondo per poi tornare in superficie? Un intento nobile ed un'esecuzione giusta di un testo che al termine della rappresentazione, lascia in bocca il sapore agrodolce della vita, della morte e dei suoi miracoli.</p>
      <footer>© RIPRODUZIONE RISERVATA</footer>
    </article>
  </body>
</html>