<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health-newspaper/_zapalennya-pridatkiv-yayechnikiv-likuyut-antibiotikami/938229"/>
    <meta property="og:site_name" content="Gazeta.ua"/>
    <meta property="article:published_time" content="2019-11-18T00:50:00+00:00"/>
    <meta property="og:title" content="Запалення придатків яєчників лікують антибіотиками"/>
    <meta property="og:description" content="&amp;mdash;&amp;ensp;Виявили в мене запалення яєчників, &amp;mdash; розповідає 25-річна Юлія Федорченко із Кривого Рогу Дніпропетровської області. &amp;mdash; Звідкіля взялося, незрозуміло. Один раз мала приступ. Із сильним болем, лихоманкою. Антибіотики пропила &amp;mdash; все налагодилося. Періодично поболювало ..."/>
  </head>
  <body>
    <article>
      <h1>Запалення придатків яєчників лікують антибіотиками</h1>
      <address><time datetime="2019-11-18T00:50:00+00:00">18 Nov 2019, 00:50</time> by <a rel="author">Альона ДРИГВАЛЬ</a></address>
      <p>— Виявили в мене запалення яєчників, — розповідає <b>25-річна Юлія Федорченко</b> із Кривого Рогу Дніпропетровської області. — Звідкіля взялося, незрозуміло. Один раз мала приступ. Із сильним болем, лихоманкою. Антибіотики пропила — все налагодилося. Періодично поболювало внизу, але несильно.</p>
      <p>— У хронічну форму запалення переходить, якщо його лікувати неправильно. Приміром, прогадати з препаратами або не допити курс до кінця. Симптоми можуть відступити, але хвороба залишається, — каже лікар-гінеколог <b>Марія Головіна, 43 роки</b>, з Києва.</p>
      <p>За хронічного запалення придатків температура лишається нормальною або підвищується до 37–37,3°С. Є проблеми із сечовипусканням, порушується менструальний цикл. Турбує ниючий біль унизу живота й у попереку.</p>
      <p>— Здуття живота, незвичайні вагінальні виділення — теж привід пройти обстеження, — додає Марія Головіна.</p>
      <p>Загострення лікують антибіотиками. Для профілактики призначають препарати, що стимулюють імунітет, і фізіотерапію.</p>
      <p>— Профілактика важлива. Бо з кожним загостренням на маткових трубах утворюється більше спайок. Вони не тільки болітимуть, а й підвищать ризик позаматкової вагітності. Запущений спайковий процес призводить і до безпліддя.</p>
    </article>
  </body>
</html>