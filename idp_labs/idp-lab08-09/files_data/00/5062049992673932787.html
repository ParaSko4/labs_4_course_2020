<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10715--nebyvaly-zkrat-chorvatskeho-obra-takhle-se-pripravil-o-titul"/>
    <meta property="og:site_name" content="Tenisový svět"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Nebývalý zkrat chorvatského obra! Takhle se připravil o titul"/>
    <meta property="og:description" content="Tak tohle jej bude mrzet ještě dlouho! Chorvatský „veterán“ Ivo Karlovič útočil v pokročilých čtyřiceti letech na senzační titul z challengeru v Houstonu, nakonec jej ale do sbírky nepřidal. A to přesto, že měl soupeře doslova na lopatě."/>
  </head>
  <body>
    <article>
      <h1>Nebývalý zkrat chorvatského obra! Takhle se připravil o titul</h1>
      <address>
        <time datetime="2019-11-18T00:00:00+00:00">18 Nov 2019</time>
      </address>
      <p>
        <b>Tak tohle jej bude mrzet ještě dlouho! Chorvatský „veterán“ Ivo Karlovič útočil v pokročilých čtyřiceti letech na senzační titul z challengeru v Houstonu, nakonec jej ale do sbírky nepřidal. A to přesto, že měl soupeře doslova na lopatě.</b>
      </p>
      <p>Poslední turnajovou trofej získal Karlovič loni v Calgary, kde slavil challengerový titul jako <a href="https://www.tenisovysvet.cz/article/detail/../../../article/detail/7771--9-tiebreaku-126-es-chorvatsky-obr-karlovic-je-nejstarsim-vitezem-challengeru-v-historii">nejstarší vítěz historie</a>. V americkém Houstonu nyní mohl tento milník ještě výrazně posunout. Na cestě do finále zdolal hned čtyři soupeře, v pátek dokonce odehrál i se čtyřicítkou na krku dva zápasy v jeden den. A tak stanul na kurtu ve finálový den naprosto zaslouženě. Soupeřem v boji o titul byl Karlovičovi domácí Marcos Giron.</p>
      <p>Král tiebreaků, mašina na esa – označení pro Karloviče natolik typická. Ještě aby ne. I v Houstonu byl servis Chorvatovou největší zbraní a ve zkrácených hrách si připadal ve většině případů jako ryba ve vodě. Když vyhrál ten ve druhém setu finále poměrem 7:5, šlo už o Karlovičův pátý tiebreak na turnaji, z toho čtvrtý vítězný. A další takový měl rozhodnout o několik desítek minut později o celkovém vítězi.</p>
      <p>
        <b>Obrat v kurzu 100</b>
      </p>
      <p>Když Karlovič nevyužil za stavu 5:5 na příjmu náskok 40:0, bylo jasné, že rozhodující sada míří pomalu do tiebreakové loterie. Ta se proměnila v tah na jednu branku, jen proměnit penaltu...</p>
      <p>Karlovič vedl už 6:1 a měl v kapse pět mečbolů. Na výhru Girona by si v tu dobu vsadil už jen málokdo, kurz 100 na jeho obrat hovořil za své. Jenže chyba lávky. Zkušený Chorvat závěr naprosto nezvládl a nechal si vítězství nečekaně proklouznout mezi prsty.</p>
      <p>Američan otočil skóre šesti míči v řadě na 7:6. Po dvou uhraných servisech měl následně 211 centimetrů vysoký „obr“ ještě jeden mečbol, ani ten ale nevyužil. A tak se nakonec z vítězství v poměru 11:9 radoval právě Giron, pro něhož jde v tomto roce o druhou challengerovou trofej. Favorita dorazil domácí tenista stylově esem, které bylo jeho pátým v utkání. To Karlovič jich nastřádal o osmnáct více, ani tato porce mu ale k titulu nepomohla.</p>
      <p>Sezónu měl muž, který je od dob Australana Rosewalla (1978) druhým nejstarším hráčem, jenž završil sezónu v elitní stovce, zakončit v Madridu, kde v pondělí startuje nová éra Davisova poháru. Chorvat se ale po porážce v Houstonu rozhodl národní barvy nakonec nehájit. </p>
      <figure>
        <iframe src="https://www.youtube.com/embed/9dszHQN3qgI" width="640" height="360" data-service="Youtube" scrolling="no"/>
      </figure>
      <footer>Filip Lefenda, foto: Twitter: OracleTennis</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/7771--9-tiebreaku-126-es-chorvatsky-obr-karlovic-je-nejstarsim-vitezem-challengeru-v-historii"/>
      </related>
    </article>
  </body>
</html>