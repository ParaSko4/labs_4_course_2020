<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773939,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="סמוטריץ': &quot;מסילת רכבת אחת לאורך נתיבי איילון בת&quot;א תיסגר לחודש וחצי&quot;"/>
    <meta property="og:description" content="המטרה: לקדם את עבודות התשתית לחשמול הרכבת; סמוטריץ': &quot;אם נעבוד רק בלילות ייקח שנה וחצי לסיים פרויקט, כי בלילות אנחנו עובדים רק שלוש שעות. לכן נעבוד במשך היום לאורך שישה שבועות&quot;"/>
  </head>
  <body>
    <article>
      <h1>סמוטריץ': "מסילת רכבת אחת לאורך נתיבי איילון בת"א תיסגר לחודש וחצי"</h1>
      <h2>המטרה: לקדם את עבודות התשתית לחשמול הרכבת; סמוטריץ': "אם נעבוד רק בלילות ייקח שנה וחצי לסיים פרויקט, כי בלילות אנחנו עובדים רק שלוש שעות. לכן נעבוד במשך היום לאורך שישה שבועות"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">ליאור גוטמן</a></address>
      <p>שר התחבורה בצלאל סמוטריץ' הפתיע היום (ב') את חברי ועדת הכספים בהודעה שהוא מתכוון לסגור מסילת רכבת אחת שעוברת לאורך נתיבי איילון בתל אביב למשך חודש וחצי, כדי לקדם את עבודות התשתית לחשמול הרכבת.</p>
      <p>מדובר בפרויקט שנדחה לאורך שנים ורק לאחרונה הרכבת דיווחה על חשמול מלא מירושלים לדרום תל אביב. בעוד כמה שבועות יפתח הקו ויאפשר נסיעה של פחות מחצי שעה בין <a href="https://www.calcalist.co.il/local/articles/0,7340,L-3769799,00.html">תחנת ההגנה בת"א</a> לתחנת נבון שבירושלים. עד היום החשמול הגיע רק לאזור נתב"ג.</p>
      <figure>
        <img src="https://images1.calcalist.co.il/PicServer3/2019/06/23/915226/5L.jpg"/>
        <figcaption>בצלאל סמוטריץ' <br/>צילום: אלכס קולומויסקי</figcaption>
      </figure>
      <p>הפרויקט המלא אמור לחשמל גם את תחנות תל אביב ולאפשר נסיעה מהירה יחסית של 40-50 דקות בין תחנת השלום בת"א לבנייני האומה בירושלים.</p>
      <p>בדיון בוועדת הכספים, שעסק בבעיות התחבורה הציבורית, אמר סמוטריץ': "קיבלתי החלטה שאנחנו הולכים לסגור במשך שישה שבועות את אחת מהמסילות לאורך נתיבי איילון, וזה משמעותי. אם נעבוד רק בלילות, ייקח שנה וחצי לסיים פרויקט, כי בלילות אנחנו עובדים רק שלוש שעות. במקום לעבוד שלוש שעות בלילה, נעבוד במשך היום לאורך שישה שבועות. אנחנו נעשה באותה דרך בהמשך את פרויקט החשמול. שר שהוא לחיץ פוליטי היה מפחד. לי יש את האומץ ואני אצטרך לבקש את הגיבוי שלכם כדי שהדברים יקרו יותר טוב. קבלן שעושה את העבודה הזו בחודשיים ברצף ייקח פחות במחיר".</p>
      <figure>
        <img src="https://images1.calcalist.co.il/PicServer3/2019/02/20/886718/3L.jpg"/>
        <figcaption>הלחץ ברכבת רק יגבר <br/>צילום: YNET</figcaption>
      </figure>
      <p>מדובר באחד הקווים עמוסים במדינה, ובמידה והוא יסגר חלקית לשישה שבועות העומס על תנועת הרכבות יגדל ויעכב את היכולת של הנוסעים להגיע בזמן ליעדם. בסביבת הרכבת אמרו היום שהסגירות המתוכננות עוד לא פורסמו לציבור אבל הם יכללו בין השאר הגבלות תנועה בחלק מהמסילות.</p>
      <p>עוד אמר השר שמבחינתו סוגיית השירות היא הבוערת ביותר בתחום התחבורה הציבורית, עם הצורך הגדל לסנכרן בין הולכי הרגל, נסיעה באופניים ושימוש באוטובוסים. "אנחנו עובדים על התקציב הבא שיגיע עם סל מאוד רחב של כלים. יש מיסוי שיש לעשות. זה חשוב לפרויקטים שאנחנו רוצים לקדם. הסובסידיה לתחבורה הציבורית עלתה מ-7 מיליארד ל-9 מיליארד שקל. קיבלנו התחייבות מהאוצר וזה נתקע תקציבית. יש דברים שידרשו צעדים דרמטיים. צריך את הזמן לראות שהם עובדים, יש צורך ללמוד ולתקן, כמו למשל בנושא הנתיב המיוחד".</p>
      <p>במהלך הדיון השר התייחס לסוגיית הרכש גומלין של האוטובוסים והתנאי להעדפת תוצרת ישראל <a href="https://www.calcalist.co.il/local/articles/0,7340,L-3773893,00.html%20">וחזר על הפרסום אתמול בכלכליסט </a>שאפילו קנייה של כמה מאות אוטובוסים לחברות דן ואגד נתקעה. לטענת סמוטריץ', חברת צ'יינה מוטורס חזרה בה מכוונתה לאפשר מנגנון העדפת המחיר לתוצרת הארץ בשיעור 15%. המנגנון היה אמור לחול על כלל האוטובוס והיתה דרישה של אחד היבואנים להעמיס אותה רק על המרכב, מה שתקע לא רק את רכש האוטובוסים אלא גם את פרסום אשכולות התחבורה הציבורית החדשים ברחבי הארץ.</p>
    </article>
  </body>
</html>