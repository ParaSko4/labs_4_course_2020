<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773883,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="&quot;זו היתה ברית של גנבים&quot;"/>
    <meta property="og:description" content="עד המדינה ומנכ&quot;ל משרד התקשורת לשעבר שלמה פילבר הטיח בעימות במשטרה בינו לבין מי שהיה היועץ האסטרטגי של בזק אלי קמיר: &quot;היה ברור לנו ששנינו שליחים של אותם שני אנשים&quot;. פילבר טען שרה&quot;מ אמר לו לפני הפגישה: &quot;שאול אלוביץ' יש לו הרבה בעיות במשרד התקשורת, טפל בהן&quot;. מנגד טען קמיר: &quot;לא נאמר ע&quot;י שאול מעולם 'לך ותעשה משהו כי אני חבר של רה&quot;מ'&quot;"/>
  </head>
  <body>
    <article>
      <h1>"זו היתה ברית של גנבים"</h1>
      <h2>עד המדינה ומנכ"ל משרד התקשורת לשעבר שלמה פילבר הטיח בעימות במשטרה בינו לבין מי שהיה היועץ האסטרטגי של בזק אלי קמיר: "היה ברור לנו ששנינו שליחים של אותם שני אנשים". פילבר טען שרה"מ אמר לו לפני הפגישה: "שאול אלוביץ' יש לו הרבה בעיות במשרד התקשורת, טפל בהן". מנגד טען קמיר: "לא נאמר ע"י שאול מעולם 'לך ותעשה משהו כי אני חבר של רה"מ'"</h2>
      <address><time datetime="2019-11-18T00:00:00+00:00">18 Nov 2019</time> by <a rel="author">ליטל דוברוביצקי ותומר גנון</a></address>
      <p>"ברית של גנבים", כך הגדיר עד המדינה ומנכ"ל משרד התקשורת לשעבר שלמה פילבר את הקשר עם יועץ התקשורת אלי קמיר, ששימש כיועץ אסטרטגי חיצוני לראשי קבוצת בזק. הדברים נאמרו במסגרת עימות סוער שאותו ערכה המשטרה בין השניים ב־28 בפברואר 2018. גרסת פילבר נדחתה על ידי קמיר בתוקף. המשרד של קמיר קיבל מבזק עבור עבודתו 40 אלף דולר בחודש למשך שלוש שנים, כלומר סכום כולל של למעלה ממיליון דולר.</p>
      <h3>"זה מה ששאול מצפה"</h3>
      <p>קמיר לא זומן לשימוע בתיק 4000, אלא זומן לשימוע בתיק בזק הכלכלי בלבד ומיוחסת לו עבירת מרמה והפרת אמונים. זאת מכיוון שהפרקליטות חושדת כי לאחר מינויו של פילבר למנכ"ל משרד התקשורת נרקמה בינו לבין קמיר וסטלה הנדלר, מנכ"לית בזק לשעבר, מערכת יחסים פסולה, חשאית וחריגה, שנסבה על ענייניה הרגולטוריים של בזק.</p>
      <p>החוקרת רינת סבן פונה לפילבר: "אתה סיפרת בחקירות הקודמות שלך על פגישה שהיתה בבית של אלי קמיר במוצאי שבת. מה היה בפגישה?".</p>
      <p>פילבר: "הפגישה היתה ביוזמה של אלי... אני חושב שזאת היתה הפגישה הכי משמעותית שעיצבה את כל היחסים שלנו, כי זה היה אצלך (פונה לקמיר) בבית. ואני באתי לשם הכי פתוח בעולם כי היה לי ברור ונדמה לי שגם אמרתם לי את זה גם בטלפון ש'אני (כלומר קמיר — ל"ד ות"ג) מייצג את שאול אלוביץ'. ואני (פילבר — ל"ד ות"ג) הגעתי לשם אחרי שהיתה לי פגישה עם ראש הממשלה בתחילת אותו שבוע שבו קיבלתי את התפקיד, שבה הוא אמר לי, 'תשמע, שאול אלוביץ' יש לו הרבה בעיות במשרד התקשורת – טפל בהן'. מבחינתי, זה שאני באתי לפגוש אותך (פונה לקמיר), באתי בשליחות של ראש הממשלה לפגוש את הנציג של אלוביץ' זהו, זו היתה ברית של גנבים, אנחנו באותו רגע היה ברור לנו שאנחנו שנינו שליחים של אותם שני אנשים... הנושא המרכזי היה שחייבים לגמור את המיזוג ואני העברתי לך את המסר הזה שאני קיבלתי את ההנחיה, אני מכיר את העניין, אני יודע אותו, אני אעשה אותו, אתה נתת לי את הפידבק החיובי שזה מה ששאול מצפה ומשם יצאנו לדרך".</p>
      <figure>
        <img src="https://images1.calcalist.co.il/PicServer3/2018/04/12/809861/1NL.jpg"/>
        <figcaption>פילבר. "הבנתי שעם קמיר אני צריך להתנהג אחרת מאשר עם כל אחד אחר" <br/>צילום: אוראל כהן</figcaption>
      </figure>
      <p>חוקרת: "כן אלי, מה יש לך להגיד?".</p>
      <p>קמיר: "היתה לנו פגישה פורייה, דיברנו על ענייניים מקצועיים... אכן אמרתי לו שאני מטפל בקבוצת בזק, וככל הנראה אני לא שולל שדיברנו גם על המיזוג".</p>
      <p>פילבר: "אתה אמרת לי ש'שאול וביבי חברים', אני גם אמרתי לך, 'כן, אני יודע, ראש הממשלה ביקש ממני לטפל'... עם כל הכבוד, מנכ"ל משרד התקשורת לא הולך להיפגש עם לוביסט במוצאי שבת על חשבון הזמן היחיד שיש לו עם המשפחה. עם כל הכבוד, לא עשיתי את זה עם אף אחד אחר".</p>
      <p>חוקרת: "לגבי הדברים שהוא אמר לך, שהוא הגיע מביבי, שהוא ישב לפני זה עם ביבי וביבי הנחה אותו ולגבי העובדה שאתה אומר לו שאתה יודע ששאול ורה"מ חברים, מה יש לך לומר?".</p>
      <p>קמיר: "שחד־משמעית באופן ברור אני לא אמרתי שאני יודע, והוא לא אמר לי שהוא יודע ששאול וביבי חברים, לי לא נאמר על ידי שאול מעולם, 'לך ותעשה משהו כי אני חבר של ראש הממשלה'".</p>
      <p>פילבר: "תאמין לי, אני לא הייתי בא לשם, אין מצב, יכול להתקשר אליי היום לוביסט של סלקום, HOT mobile, של HOT, של כל אחד. אף אחד מהם לא יכול להתקשר אליי ולעצור אותי בחופשה בלונדון, אף אחד לא יכול להגיד לי, 'את זה תכניס, את זה תוציא', אף אחד לא יכול להגיד לי, 'תביא לי את הנייר הזה לראות', אין, אין מצב, זה לא קרה עם אף אחד אחר, עם אף אחד אחר זה לא קרה חוץ ממך, מסיבה אחת פשוטה כי אני הבנתי שאיתך אני צריך להתנהג אחרת מאשר עם כל אחד אחר".</p>
      <p>קמיר: "מומו, מה שאתה הבנת אני לא אחראי לו".</p>
      <p>פילבר: "לא לא לא... אתה תיאמת לי פגישות. אתה תיאמת פגישות במשרד שלך. אתה פגשת בבית שלך. אין דבר כזה, לא קיים, עכשיו אני לא איזה סמרטוט, אני אומר את דעתי... ידעתי לריב עם כל העולם ואשתו, לא. רק אלי קמיר פתאום הופך אותי לאיזו מין בובה".</p>
      <p>קמיר: "מומו, מי שהופך את עצמו לבובה זה אתה היום בדיעבד. אתה לא היית בובה".</p>
      <p>פילבר: "במשך שנתיים האדם היחיד חוץ מאשתי שיכל להגיד לי מה לעשות זה אתה. זה לא בא סתם מהירח".</p>
      <p>קמיר: "מומו פילבר, זה שאתה עכשיו בדיעבד מנסה לייצר איזו תמונה שאין לה קשר למציאות...".</p>
      <p>חוקרת: "מומו אומר לך על העניין הזה שאתה אמרת לו שביבי ואלוביץ' חברים. היה או לא היה?".</p>
      <p>קמיר: "ברור שלא היה".</p>
      <figure>
        <img src="https://images1.calcalist.co.il/PicServer3/2019/11/06/945753/Eli-Kamir_-FARAG93115_l.jpg"/>
        <figcaption>קמיר. "פילבר, אתה פתאום צועד שמאל ימין אליי הביתה? אני מתפלא שאתה אומר את זה" <br/>צילום: סיון פרג'</figcaption>
      </figure>
      <p>חוקרת: "מומו משקר?".</p>
      <p>קמיר: "מומו עכשיו לא אומר אמת".</p>
      <p>חוקרת: "העובדה שבפגישה הזאת הוא אומר לך שהיתה לו כבר פגישה עם ביבי וביבי הנחה אותו לטפל בדברים של אלוביץ', נאמר או לא?".</p>
      <p>קמיר: "לא נאמר".</p>
      <h3>"מעולם לא היית סמרטוט"</h3>
      <p>פילבר המשיך: "אני לא בא למשרד של אלי אחר הצהרים לבד בלי הצוות המקצועי, יושב עם שאול ואור (אור אלוביץ', בנו של שאול — ל"ד ות"ג) ואיתך ומתחיל לעשות רשימת מכולת מה אני צריך לעשות במשרד או לא לעשות במשרד וכן הלאה".</p>
      <p>קמיר: "אתה מעולם, מעולם לא היית אסקופה נרמסת (כך במקור — ל"ד ות"ג), מעולם לא היית בובה".</p>
      <p>פילבר: "איתכם כן".</p>
      <p>קמיר: "מעולם לא היית סמרטוט".</p>
      <p>פילבר: "אבל איתכם כן, זה מה שהיה".</p>
      <p>קמיר: "ואותי אתה לא תשכנע שאם איזה פעם אחת ראש הממשלה קורא לך ואומר לך 'תעשה מה שהם אומרים', אז פתאום אלי קמיר, שהוא עד אותה תקופה בכלל היה עיתונאי... אתה פתאום צועד שמאל ימין אליי הביתה. אני מתפלא שאתה אומר את זה".</p>
      <p>חוקרת: "יושב פה מנכ"ל משרד התקשורת לשעבר ואומר לך בפנים שאתה לאורך תקופה ארוכה ניהלת אותו. אני מזכירה לך – מנכ"ל משרד התקשורת מגיע אליך הביתה, אתה מזמן אותו מעבר לשעות העבודה, אתה יושב ונותן לו הנחיות... הוא שואל אותך אם אפשר לעשות ואיך אפשר להתקדם כאילו אתה... מי אתה בכלל, והכל בשביל לרצות אותך, בוא תגיד לי אם זה נשמע לך סביר והגיוני".</p>
      <p>קמיר: "זה נשמע לי הבל ורעות רוח".</p>
      <p>פרקליטו של שאול אלוביץ׳, עו"ד ז׳ק חן, מסר: "שוב, פירורי תמלילים מהררים של חומר. לא ננהל את השימוע בתקשורת, אך נאמר שוב כי כלל החומר מצביע על כך ששאול אלוביץ׳ לא ביצע כל עבירה".</p>
      <p>פרקליטו של רה"מ, עו"ד יוסי אשכנזי, מסר בתגובה: "במקרים רבים, ובאירועים משמעותיים, עדותו של פילבר לפני החתימה על הסכם עד המדינה סותרת לחלוטין את עדותו לאחר שחתם על ההסכם. כשאנחנו יודעים כיום איזה אמצעים פסולים ובלתי חוקיים הפעילה המשטרה כדי לחלץ את עדות עד המדינה ניר חפץ ועדויות של עדים נוספים, לא מפליא מדוע גם פילבר שינה גרסאות לאחר שחתם על הסכם עד מדינה והשתדל לרצות את החוקרים".</p>
      <p>עורכי דינו של קמיר, שרון קלינמן ומיכאל נאור, מסרו בתגובה: "גרסתו המשתנה של עד המדינה פילבר בעימות הנה רק אחת מתוך שלל גרסאות רבות ומשתנות שטען בחקירותיו. גרסתו איננה אמת. קמיר לא ידע אז ולא יודע כיום אם פילבר פעל מתוך שיקולים זרים שלו או של גורם שמעליו, אך טענותיו כלפי קמיר חסרות כל בסיס ואינן אמת. פעילותו של קמיר כיועץ אסטרטגי לקבוצת בזק נעשתה על בסיס ענייני, מקצועי ולגיטימי. טענותיו של פילבר בעימות הופרכו באופן מפורט ומנומק על ידי קמיר, בהתאם לעדותו העקבית והאמינה לכל אורך החקירה. פרסומים קודמים מתוך עדות פילבר מעידים בבירור כי פגישתו עם קמיר לא היתה חריגה להתנהלותו הרגילה, כולל באשר למיקום ומועד הפגישה. לא בכדי המליצו הרשות לניירות ערך והמשטרה על סגירת התיק נגד קמיר, ואנו משוכנעים שגם הפרקליטות תקבל החלטה דומה".</p>
    </article>
  </body>
</html>