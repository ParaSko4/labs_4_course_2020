<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/mustang-mach-e-bude-bodovat-nejenom-cenou-4575"/>
    <meta property="og:site_name" content="fDrive.cz"/>
    <meta property="article:published_time" content="2019-11-18T00:00:00+00:00"/>
    <meta property="og:title" content="Mustang Mach-E bude bodovat nejenom cenou"/>
    <meta property="og:description" content="Základní verze s dojezdem 337 kilometrů dle WLTP v USA startuje lehce nad hranicí jednoho milionu korun Vrcholem nabídky je verze GT s výkonem 465 koní a 830 Nm točivého momentu Ford použil výraz Mustang pro jiný než sportovní model poprvé od roku 1964"/>
  </head>
  <body>
    <article>
      <h1>Mustang Mach-E bude bodovat nejenom cenou</h1>
      <address><time datetime="2019-11-18T00:00:00+00:00">18 Nov 2019</time> by <a rel="author">Patrik Svatoš</a></address>
      <ul>
        <li>
          <b>Základní verze s dojezdem 337 kilometrů dle WLTP v USA startuje lehce nad hranicí jednoho milionu korun</b>
        </li>
        <li>
          <b>Vrcholem nabídky je verze GT s výkonem 465 koní a 830 Nm točivého momentu</b>
        </li>
        <li>
          <b>Ford použil výraz Mustang pro jiný než sportovní model poprvé od roku 1964</b>
        </li>
      </ul>
      <p><a href="https://fdrive.cz/katalog/tesla-model-s">Tesla</a>, <a href="https://fdrive.cz/katalog/porsche-taycan">Porsche</a>, <a href="https://fdrive.cz/katalog/audi-e-tron">Audi</a>, <a href="https://fdrive.cz/katalog/mercedes-benz-eqc">Mercedes</a>, <a href="https://fdrive.cz/katalog/kia-e-niro">Kia</a>, <a href="https://fdrive.cz/katalog/hyundai-ioniq-electric">Hyundai</a>, <a href="https://fdrive.cz/katalog/nissan-leaf-2018">Nissan</a>, <a href="https://fdrive.cz/katalog/jaguar-i-pace">Jaguar</a>, <a href="https://fdrive.cz/katalog/renault-zoe-2020">Renault</a> nebo <a href="https://fdrive.cz/katalog/skoda-citigo-iv-2019">Škoda Auto</a>. Jen krátký výčet automobilek, které mají ve své nabídce elektromobil. A dnes se k nim přidává Ford. Americká automobilka má ve své nabídce Mustang Mach-E. Je to vůbec poprvé od roku 1964, kdy Ford použil název Mustang pro jiný model než proslavený sportovně zaměřený Ford Mustang. Že by i Ford chtěl tímto poukázat na novou elektrifikovanou éru?</p>
      <slideshow>
        <figure>
          <img src="https://cdn.24net.cz/5/obrazek/ford-mustang-mach-e-31852"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31853"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31854"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31855"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31856"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31857"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31858"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31859"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31860"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31861"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31862"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31863"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31864"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31865"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31866"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31867"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31868"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31869"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31870"/>
        </figure>
        <figure>
          <img src="https://cdn.24net.cz/5/obrazek/ford-mustang-mach-e-31871"/>
        </figure>
      </slideshow>
      <p>V minulosti Ford mluvil o tom, že první elektromobil bude inspirovaný právě Mustangem. Osobně mi auto daleko více připomíná <a href="https://fdrive.cz/katalog/jaguar-i-pace">Jaguar I-PACE</a> a možná nebudu jediný. Jde o typické sportovně střižené SUV, kterému se zadní část rychle svažuje. Něco jako BMW X4 či Mercedes GLC Coupé. Ale pojďme k tomu nejdůležitějšímu.</p>
      <p>Největší kapacita baterií, kterou si můžete do Mustangu Mach-E pořídit, je 93 kWh. V kombinaci s pohonem zadních kol by tato verze měla dle WLTP zvládnout více jak 300 mil (482 kilometrů) na jedno nabití. V případě pohonu všech kol se dojezd zkrátí na 434 kilometrů. Standardní sada baterií má kapacitu 75,7 kWh a dojezd 230 mil (370 kilometrů) s pohonem zadních kol a 337 kilometrů s pohonem všech kol. S výjimkou verze GT mají všechny modely zadní motor o výkonu 282 koní, zatímco přední motor je naladěný na 67 koní. Podobně jako Tesla, i Ford využívá motory s permanentními magnety. Kombinovaný výkon je 337 koní a 565 Nm točivého momentu. K dispozici bude později i již zmíněná verze GT, která nabídne výkon 465 koní a 830 Nm.</p>
      <p>Ford Mustang Mach-E zvládne nabíjet až výkonem 150 kW s výjimkou základní výbavy Select, která umí pouze 115 kW. Podobně jako Volkswagen, i Ford začne prodávat první modely pod názvem First Edition. Ta zahrnuje mimo jiné červené třmeny, kovové pedály, kontrastní šití sedadel a samozřejmě hned několik emblémů „First Edition“. Zavazadlový prostor nabízí 402 litrů prostoru. Po sklopení zadních sedadel se tento prostor zvětší na 1 420 litrů. Do interiéru si budete moci objednat například reprosoustavu Bang&amp;Olufsen. Osobně nevím, proč ale automobilky více a více sázejí na displeje na výšku a jedná se prakticky jediný ovládací mechanismus, který v autě najdete. První, co vás napadne, je, že to Ford okoukal od Tesly. To ve finále není ani tak důležité, ale mě se to nelíbí. Displej pak najdete i před volantem.</p>
      <p>Verze GT dorazí až v roce 2021 a ve výbavě bude mít 20palcová kola, volitelné brzdy Brembo, sportovní adaptivní tlumiče a některé další designové doplňky. S autem dostanete také kartu FordPass, díky které můžete nabíjet na více jak 125 tisících nabíjecích stanic po celé Evropě. A to i díky tomu, že Ford je součástí společnosti IONITY.</p>
      <p>Mustang Mach-E má symbolizovat novou éru, kde automobilka Ford chce do konce roku 2020 představit 14 elektrifikovaných modelů. Cena v USA startuje na částce 43 895 dolarů za základní výbavový stupeň Select a postupně dle výbavy poroste až na cenu 60 500 dolarů za model GT. V přepočtu cena startuje lehce nad jedním milionem korun. V Evropě bude jistě situace zcela jiná, ale rozhodně nebude cenově atakovat modely jako je <a href="https://fdrive.cz/katalog/audi-e-tron">Audi e-tron</a>, <a href="https://fdrive.cz/katalog/mercedes-benz-eqc">Mercedes EQC</a> či Jaguar I-PACE, které se na českém trhu prodávají okolo dvou milionů korun. Podobně jako u <a href="https://fdrive.cz/katalog/volkswagen-id3">Volkswagenu ID.3</a> nebo modelů od Tesly však Ford začne prodávat dražší modely, až později dorazí základní verze a sportovní verze GT.</p>
      <related>
        <a href="https://fdrive.cz/clanky/test-mercedes-eqc-nejlepsi-technologie-v-elektricke-eleganci-4318"/>
        <a href="https://fdrive.cz/clanky/jak-si-vedl-ford-explorer-plug-in-hybrid-pri-testech-euro-ncap-4556"/>
        <a href="https://fdrive.cz/clanky/ford-predstavil-elektrifikovane-modely-ktere-mu-maji-pomoci-s-ambicioznim-planem-4269"/>
        <a href="https://fdrive.cz/clanky/na-e-salonu-se-muzete-podivat-nejen-na-plug-in-hybridni-bestii-ford-explorer-4566"/>
        <a href="https://fdrive.cz/clanky/potvrzeno-elektromobil-od-fordu-se-bude-jmenovat-mach-e-4567"/>
        <a href="https://fdrive.cz/clanky/ford-mondeo-hev-prosel-testovanim-u-kuryrni-sluzby-v-praze-jak-si-vedl-4214"/>
        <a href="https://fdrive.cz/clanky/ze-maji-elektromobily-ujety-design-do-goodwoodu-miri-ford-mustang-electric-3903"/>
      </related>
    </article>
  </body>
</html>